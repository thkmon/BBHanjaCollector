

영조 영조 즉위년 (1724년 雍正(淸/世宗) 2년 영조 즉위년 10월 영조 즉위년 10월 26일

승정원일기 577책 (탈초본 31책) 영조 즉위년 10월 26일 병신 22/21 기사 1724년 雍正(淸/世宗) 2년入診에 李光佐 등이 입시하여 因山時에 山陵에 行幸하는 문제, 承旨가 大臣이 오는 것을 보고 일어나지 않은 문제, 諸承旨가 仕進하지 않는 문제, 璿源譜略을 改書하는 문제, 臨御哭泣處所를 變通하는 문제 등에 대해 논의함

○ 甲辰十月二十六日午時, 上御无妄閣. 藥房入診入侍時, 都提調李光佐, 提調李肇, 同副承旨李明誼, 假注書李大源, 記事官朴文秀·李喆輔入侍, 醫官李時聖·權聖徵·方震夔·許信·玄悌綱·鄭爾柱. 李光佐進伏曰, 今日日候寒冽, 聖體, 若何? 上曰, 連得無事矣. 光佐曰, 胸膈間未寧候及唾血症, 其後更無發作之事乎? 上曰, 其後無之矣. 光佐曰, 幾微亦無乎? 上曰, 然矣. 光佐曰, 手足麻木之候, 如何? 上曰, 頃日一次有之, 而其後則不然矣. 光佐曰, 大王大妃殿氣候, 若何? 聞金後衍及醫女所傳之言, 則皆以爲近漸差勝, 而頭疼及手足掌心往來之候, 亦似差勝云, 而卽今氣候, 未知果何如? 上曰, 比前差勝, 而猶有餘症矣. 光佐曰, 大妃殿氣候, 若何? 上曰, 姑無添加之事矣. 光佐曰, 今日令議藥後入侍, 故自至日晏而旣入矣, 令醫官診脈, 何如? 上曰, 今日議藥, 何以爲之耶? 光佐曰, 諸醫皆以爲, 卽今眩氣寒觸及腰部牽痛等症, 皆已差減, 而頭疼頻發, 手足掌心往來之候, 頷下微滯之氣, 猶未盡差, 交感丹, 乃是婦人聖藥, 最宜於治痰行氣, 亦可以降火, 此藥不可不用. 諸醫同然一辭, 其中兩三人以爲, 必能見效, 則未可知, 而可保無害, 其餘則皆以爲宜, 故以進御爲定, 而權聖徵則欲觀五六日後, 進御爲好云, 目前(姑無)姑無可悶之症, 姑待五六日用之, 似爲萬全矣. 上曰, 更觀五六日, 若無益漸差勝之事, 則當爲進御, 而丸劑未易製, 爲先製置爲可. 光佐曰, 當依此爲之, 而卽今更爲問議於醫官, 何如? 上曰, 更觀五六日後, 欲用者何意, 以此問之, 可矣. 光佐顧聖徵問之. 聖徵曰, 小臣連聞症候, 則前時則水刺不能如常, 而近來差勝云, 交感丹, 乃是上焦藥, 故水磨用之, 妨於口味, 且於掌心往來之候, 則未必有效, 只宜於頷下微滯之候, 故欲觀近來症候加歇而用之者, 此臣意也. 上曰, 此藥體大, 如何? 光佐曰, 如栗子矣, 所謂降氣湯者, 乃是此材料也. 聖徵曰, 降氣湯則加甘草矣. 光佐曰, 卽今進御, 如難磨用, 則細細作丸, 以粥飮呑下進御, 爲好矣. 聖徵曰, 若不調用, 難保見效矣. 上曰, 降氣湯所煎之味, 比忍冬茶, 何如? 聖徵曰, 交感丹, 乃香附子·赤茯神, 故味比忍冬茶, 爲不好矣. 上曰, 比忍冬茶, 淸濁, 如何? 光佐曰, 惟在煎之, 如何? 欲其不濁, 則煎之稍淸, 可矣. 上曰, 味與蘇合元, 何如? 聖徵曰, 差勝於蘇合元矣. 光佐曰, 非但味惡, 末入口中甚難矣. 上曰, 香附末, 其然乎? 光佐曰, 然矣. 未寧之候若重, 則味雖辛, 可以强進, 卽今則餘症, 不至大段, 若進辛味, 恐妨水刺, 不如作細丸進御矣. 上曰, 凡丸藥和水, 則不至妨礙口中, 而此藥, 則何爲而然也? 聖徵曰, 香附末, 浮輕不沈, 故然矣, 而不至大段矣. 上曰, 作丸則可好, 而但丸藥進御, 亦以爲難, 頃日下敎之意如此, 寧依本方製置, 觀勢進御, 可矣. 一丸之大, 與龍腦膏, 何如? 光佐曰, 如水煮木香丸矣. 上曰, 先朝亦嘗進御, 思之亦不甚少矣, 當依本方製進, 而其令降氣, 比枳梗茶, 如何? 問之, 可矣. 聖徵曰, 不至枳梗茶之降氣, 且香附差燥, 而茯神無眞液, 只能順氣, 閭家婦人之病, 用此多效, 覺有滯氣時, 和水用之, 則一時應驗可見矣. 光佐曰, 一劑作八丸, 則一丸當爲一錢二分五釐, 赤茯神爲二分五釐, 香附爲一錢, 藥力之峻, 不如枳梗茶矣. 上曰, 依本方製進, 可矣. 光佐曰, 令醫官, 診脈乎? 上曰, 依爲之. 光佐曰, 臣等與諸醫, 請瞻望玉色. 上曰, 依爲之. 都提調以下, 皆瞻望玉色後, 光佐曰, 玉色尙有浮氣, 與前一樣, 全是一日屢次哭泣之所傷也. 上曰, 常時當冬亦然, 非哭泣之致也. 李肇曰, 閭閻間, 在喪中者, 例多有浮氣, 今上候如是, 極是悶事矣. 李時聖診脈後退伏曰, 左右脈候, 比前和安, 而數候稍似沈底矣. 權聖徵入診退伏曰, 左右三部, 脈候相等而均, 但卽今日氣冬寒, 而沈靜, 不能如前, 玉色白而有浮氣, 似是氣虛而然矣. 方震夔入診退伏曰, 常時脈氣, 則左三部極沈靜矣, 卽今則稍騰, 右三部亦然, 而比前差勝, 玉色浮氣, 尙有之矣. 許信入診退伏曰, 右三部常時則稍騰於左矣, 今亦寸脈尙數, 可悶, 玉色浮氣尙然矣. 玄悌綱入診退伏曰, 當冬脈度, 貴沈靜, 而左右三部, 尙大而數, 可悶, 玉色浮氣, 尙有之矣. 鄭爾柱入診退伏曰, 左右三部脈候, 與常時, 不甚異, 而冬脈未能沈靜, 可悶, 玉色亦浮矣. 光佐曰, 諸醫皆以脈候爲騰數, 而李時聖獨以爲沈底, 請問之. 上曰, 試問之. 時聖曰, 今日諸醫診脈, 據前日平好時診, 故以爲騰數, 臣意則比十餘日前論之, 今日似稍底, 故喜而仰達矣. 光佐曰, 在裏之虛實寒熱, 雖不可知, 其見於形色, 衆所共瞻者, 臣亦知之矣, 常時不能頻瞻玉色, 而素極滋潤生色, 今則蒼白有浮氣, 驟見則似肥澤, 徐以察之, 顯有浮氣, 此最可悶. 上曰, 吾亦開睫時, 知其與前有異, 而不至大段耳. 光佐曰, 浮氣面光, 係脾胃, 調養之節, 各別爲之可矣, 卽今眩氣, 不至頻發乎? 上曰, 姑無之矣. 光佐曰, 頭疼之候, 或有之乎? 上曰, 不然. 光佐曰, 有虛乏之氣乎? 上曰, 無之矣. 光佐曰, 膈間則前以向安爲敎, 當寒則小腹, 或有撑立之氣乎? 上曰, 姑未知有此耳. 光佐曰, 有咳嗽乎? 上曰, 近來則無之矣. 光佐曰, 今日入診不久, 姑未見引飮, 而前時則茶飮, 每多進御, 此由於逐日哭泣之頻數及晨昏勞動之攸致, 未知卽今, 則引飮, 如何? 上曰, 當冬, 則本來引飮, 頃日則少差, 而近來尤劇矣. 光佐曰, 頃日欲定當進之藥, 而議不一, 未果矣. 大抵唾血與疝症, 非無當劑, 而此兩症候, 非是常常發作之疾, 而欲治疝氣, 則不合於他症, 唾血則例用涼劑, 又妨於疝氣, 兩症之藥, 不能相濟. 故尙未議定, 退出後當更爲商確, 而醫官皆言, 沙蔘有補陰之功, 且宜於疝氣, 以單方一兩重, 服之極好云, 何以爲之? 上曰, 兩症頃時, 只一二作, 而今方進服丸藥, 庶或見效, 茶飮不必服矣. 光佐曰, 此則味甚好, 和沙糖, 則亦宜於唾血云矣. 上曰, 姑觀爲之. 光佐曰, 近來寢睡, 何如? 上曰, 近年以來, 不能穩着久矣, 比間則稍勝, 而猶不如常矣. 光佐曰, 輾轉不安而然乎? 上曰, 不然. 本不能早宿, 故夜深就寢, 而數數然覺矣. 光佐曰, 口味, 何如? 而水刺不至厭進乎? 上曰, 不然. 肇曰, 旣不厭進, 則或加於常時乎? 上曰, 未能然矣. 光佐曰, 氣虛則有加進之事, 故欲知之意也. 大小便則, 如何? 上曰, 大便度數, 比前無多, 一日或至數三次矣. 光佐曰, 不能快放乎, 或活[滑]乎? 上曰, 不至乾活[滑]而度數自然如此矣, 小便則日寒時甚數, 近來亦然耳. 肇曰, 丸藥則一日連二次進服乎? 上曰, 然矣, 而猶未畢服矣. 光佐曰, 此丸藥進服後, 聖心似有顯效乎? 上曰, 不知. 而但無添加事, 似是藥力所致耳. 光佐曰, 大王大妃殿, 近來漸進常饍乎? 上曰, 近來亦不異於頃日矣. 光佐曰, 大妃殿疏食, 連爲進御乎? 上曰, 大王大妃殿, 連爲力勸, 故不間撤, 而雖云進御, 豈有實乎? 光佐曰, 氣度亦不至澌綴乎? 上曰, 姑未至此境矣. 光佐曰, 大王大妃殿常饍事, 自外啓辭批答, 雖曰, 爲之, 而外臣未能的知, 最甚悶迫, 聖上進饍之節, 亦未能詳知, 待罪保護之地者, 憂悶當如何? 殿下病患, 根委不輕, 滋補之道, 極盡爲之, 毋至添劇, 可矣. 大王大妃殿常饍進御事, 以臣等則無可奈何, 惟願積誠奉勉, 實爲多幸耳. 上曰, 名雖常饍, 反不如疏饍之無害脾胃, 連爲上達, 而誠淺不能感回, 焦迫, 如何? 光佐曰, 王大妃殿, 則疏食僅能進御, 常饍一節, 不敢達, 踰時引日如此, 其憂當復如何? 疏食不至間撤, 則極幸矣. 上曰, 雖云進御, 不知中受傷, 何可言? 益爲煎迫矣. 光佐曰, 中宮殿氣候, 近來, 何如? 藥院前例, 遂日問安於大殿·慈殿, 而坤殿氣候, 則以事體嚴, 故不敢頻問, 啓辭中亦不能頻頻仰問矣, 日寒如此, 近來則, 何如? 上曰, 無事矣. 光佐曰, 臣有一二稟定事, 醫官先爲出送, 何如? 上曰, 依爲之. 醫官等皆退出. 光佐進曰, 因山時山陵行幸事, 頃日加漆時上達後, 欲更陳奏, 而遷延至今者, 藥房欲爲請對陳啓, 而連有事故故也. 此事聖心, 雖已斷定, 而小臣所欲陳之心, 則不敢少弛, 外廷臣僚之議, 皆以爲隨轝一節, 決不可爲之云, 卽今是初寒, 而晨朝之氣, 已覺凜冽, 臘月則爲窮冬極寒, 伊時日氣之凝嚴, 當如何? 殿下雖以庚子明陵時, 亦不至侵曉爲敎, 而今則以子時啓殯, 比明陵丑時, 尤早, 下玄宮爲申時, 出宮還宮, 皆當犯昏, 聖躬之受傷, 姑不論, 而焉有人君冒夜動駕, 行十數里之地者乎? 古語曰, 吉行不過五十里, 私行則三十里, 雖以吉行, 窮其日力, 則必大勞損, 況於哀疚之中, 侵晨冒寒, 驅馳於臘月深冬之節, 其寒氣之中傷, 理所必至, 此非萬萬愼重之道. 且聖駕臨幸, 則凡事雖欲從容, 至敬之地, 待候迎送之際, 山陵役事, 必多相妨, 百爾思之, 決知其不可, 五禮儀, 雖有隨轝之節. 古語亦曰, 吾宗國莫之能行, 列聖所未行之事, 不可爲之, 孝思雖切, 願加勉抑停止. 上曰, 雖云列聖之所未行, 而發引及下玄宮, 卽日爲之者, 豈有如今番時乎? 五禮儀所戴, 旣如此, 而拒此咫尺之地, 終不得親見於下玄宮之時, 則予心當如何? 以此別無勞損致傷之慮, 予心已決, 斷不可撓改耳. 光佐曰, 臣等陳達之意, 非出於一時憂愛之誠, 而實爲宗社之重, 敢此力陳, 殿下豈可不爲顧念乎? 肇曰, 下敎中, 以山陵至近爲言, 以徽陵·崇陵觀之, 拒今山陵不甚加遠, 五陵內連用山陵, 而亦無隨轝之事, 非但勞損之慮, 不敢自輕, 亦有微意, 不可以一切孝思, 徑情直行, 伏望更加三思. 上曰, 領相所謂不顧宗社之重云者, 好矣, 徽陵·崇陵援據之言, 亦然矣, 而下玄宮之時, 終不得見, 則非但予心缺然, 以平人之心言之, 豈不傷痛乎? 宗社雖重, 堯·舜之道, 孝弟而已. 此時不能展誠, 則日後更無自盡之處, 此慟何以堪之, 道路若經宿之地, 則曾前之不能親行者, 勢所固然, 而今則有異, 便近若是, 決不可已也. 諸臣之若此陳請, 始亦知之, 而旣欲必往, 旋復止之, 則非但缺然, 亦歉誠意, 此後或有難强之疾, 則未可知, 而不然則決不可從耳. 光佐曰, 小臣等皆是人子, 所天之喪, 不能見其入地, 則至痛, 如何? 以此推之, 人情無不同矣, 而帝王之事, 則勢有不然, 列聖以極天至孝, 豈不欲一見玄宮之永閉, 皆未果焉. 至若孝宗大王, 雖是帝王家, 氣力壯盛, 與居養於深宮者, 有異, 驅馳於漠北戎馬之地者, 垂十年之久, 則長陵行幸, 有何所難? 其時則八月也. 日氣甚好, 大臣亦有勸之行者, 而終不能爲之者, 以宗社重, 故不敢自輕面然也. 卽今若是經宿之地, 安排帳殿, 見日而行則寧好, 而以至尊至重, 冒昏行十餘里之地者, 豈有是理哉? 如此之事, 人臣奉行, 則是忘宗社之重, 而不知君父之尊者也. 臣若以私意, 撓奪君上所定之事, 則雖加嚴誅可矣, 而此則出於爲宗社, 苦心血誠, 如不得請, 則雖萬萬滅死, 決不可奉承矣. 上曰, 所謂微意者, 予豈不知? 而今番山陵之近, 則歷朝所未有, 且爲治之道, 以孝爲本, 卿等頃日, 亦豈不曰, 非堯·舜不陳乎? 人臣引君之道, 當以三代責之, 魏孝文, 雖夷狄之君, 欲行三年之喪, 則群臣不能止之, 今日予之所欲爲者, 實是爲治之本, 而終若不得遂焉, 則爲百世之遺恨, 卿等獨不能將順乎? 光佐曰, 古語云, 是心足王, 今此下敎之意, 上享天心, 可以爲萬世太平之基, 但此心, 存諸內足矣, 帝王之孝, 與布衣有異, 不能任情於節目間者, 非獨此也, 暗中動駕, 決非愼重之道, 臣等死不敢奉行矣. 上曰, 到城門外, 則必不爲暗時, 下玄宮後卽還, 則亦不至深夜矣, 設令日勢差暮, 所欲有在, 豈可顧乎? 不能一泄此慟, 百世難忘, 豈無輕重乎? 光佐曰, 比庚子加一時, 則必不城外, 明矣. 李明誼曰, 大臣所謂不可犯夜者, 深思之言也, 千金之子, 尙云坐不垂堂, 矧以宗社之重, 萬民之托, 決不可自輕, 大臣所達是矣. 上曰, 大臣之意, 豈不知乎? 但予志已決, 且有所重, 故然爾, 非不知其意也. 光佐曰, 下敎迫切如是, 屢次仰達, 豈不惶恐乎? 殿下則以情理爲所重, 而臣之所重不在於此, 殿下不以臣爲不肖, 置諸輔相之位, 若不能保護聖躬, 則焉用彼相乎? 以受罪爲限, 決難奉行矣. 上曰, 不然. 古語曰, 君臣父子, 爲之一體, 保護雖重, 助成其意, 亦不重乎? 若是一時徑行之事, 則大臣固當力爭, 而此則載於禮文班班[斑斑]可考, 予雖不爲, 大臣助成之, 則勝於保護, 此可見輕重矣. 光佐曰, 帝王家, 非以此爲重, 何代無出人孝思乎? 只緣所重有在, 不敢自輕, 殿下之敎雖如此, 助成其意, 婦寺之忠也, 爲宗社深慮, 乃是大忠也, 寧爲此, 豈爲彼乎? 冒曉動駕, 乘夜還宮, 決不可爲之, 更加三思, 千萬伏望. 上曰, 當初備忘下時, 思之熟矣, 意已定矣, 更有何所思? 光佐曰, 上意一切堅定如是, 小臣當以去就爭之, 以罪何自期, 被罪後, 則臣心雖切, 無可奈何. 而方在位著之時, 則決不可奉行矣. 肇曰, 臣等之日夜焦悶者, 誠以殿下自大戚以來, 今已屢月, 而哭泣祭奠, 無日不爲, 其間引接臣僚, 裁決萬機, 殆無暫時之隙, 雖天縱之聖, 與凡人不同, 必是生疾之道, 頃以哭泣減損之意, 上達矣, 未知其果節抑, 而山陵行幸, 雖出於出天孝思, 終是不可爲之事也. 上候卽今雖無形顯之疾, 血唾眩氣等症, 係是可虞之病, 若致添傷, 更加一層, 則當復如何? 古語曰, 陛下縱自輕, 奈宗廟太后何? 殿下試思慈殿惟疾之憂, 則其可自輕乎? 誠願更加三思. 上曰, 今聞所陳之言, 必欲大段相爭, 予亦非不知體念, 而向來辛卯年喪禍時, 大王大妃殿, 來御此闕, 予纔經重病, 而兩殿知其情禮之, 所不可止, 故特令往赴, 庚子年則隨轝山陵, 盡情而還, 無所遺憾矣. 今番則初意, 新陵若遠, 則將何以爲之矣? 適會卜定處, 若是便近, 罔極之中, 猶爲多幸, 及見擇日時刻, 意已完決, 而爲慮阻泥, 不欲預言矣, 必不無節目擧行事, 故不得已徑發, 此非一時所定, 而牢決於心者久矣, 宗社雖重, 若不得奉訣下玄宮之時, 則非但予心之結恨, 大行朝在天之靈, 亦當如何? 前頭若或有病, 則諸臣雖不苦爭, 予當自諒筋力而止之, 今則勿爲陳請, 可矣. 光佐曰, 小臣聞此惻怛之敎, 不爲感動, 曾豚魚之不若, 而所以不敢自已者, 實緣所重有在故也. 舒究於燕閑護獲之中, 則可知此意矣, 卽今事勢, 與向來有異, 其時若今日, 則殿下何可爲之? 小臣生髮未燥, 已知世蒙國恩, 心雖愧於古人之夷險一節, 若其秉彝之天, 已忘一身矣, 抛宗社之重, 只奉一時篤切之敎, 則此豈報答聖恩, 扶護國家之道乎? 卽今聖情, 若是戚戚, 臣雖不敢力爭, 第當更爲陳達耳. 上曰, 大臣雖以爲必期苦爭, 予心亦豈無所守乎? 光佐曰, 殿下深思, 則必將飜然改之, 臣姑不畢辭矣. 光佐又曰, 臣昨伏見諸承旨上疏, 其下語任情, 全不知裁, 深可歎也. 此事只是事體檢擧, 不足以煩上聽, 承旨雖陳疏, 定不欲上達矣, 今至徑出, 擧措怪異, 不得不一陳矣. 臣九月二十一日, 院相減下, 而至十月念後, 爲一朔有餘, 而加漆及朝晡哭出入時, 下人循例言, 大臣來則六承旨一齊起立, 院吏無所言, 承旨無所難, 其不起, 果是三百年古規應行之事, 則無一言起立, 豈至一月之久乎? 今月念後, 右相過去, 始不起立, 右相言, 初令囚吏更欲詳知曲折後, 爲之姑徐云, 仍與臣相議, 以當起爲定, 其日臣入加漆, 退出時, 承旨又不起, 始爲囚吏矣, 大抵以曲拜爲言者, 不成說, 多官之曲拜, 只以來呈入啓文書及聽傳敎故也. 豈以承旨成班, 故曲拜乎? 成班後, 專以壓尊爲義, 更無向人致敬之道, 則雖院相出入, 亦豈起立, 況正卿入來行禮, 則出座外答拜, 本院先生入來亦然, 如是而見大臣不起云者, 近於事理乎? 右相所謂果無致敬之道, 何有乎院相, 何有乎正卿與崇品, 果致敬於院相與正卿·崇品, 則見大臣, 安可不起乎云者, 眞的確之論也. 故判書金佐明事, 臣亦聞之矣, 此必是擧動壓尊, 不可起處, 豈爲哭班及問安班列, 如今日者乎? 如此拖引, 則何事不可援, 左相所謂不起亦是, 宗廟擧動時, 齋室御門旣開, 上將出臨之際, 豈可比論於此乎? 所謂三百年舊例云者, 最爲不是, 凡政院古風等事, 六房各有古事冊, 無不備錄, 小小規例, 則容或有落漏不錄者, 而稍緊之事, 無不錄, 如廳中古風, 客來不起等事, 皆爲載錄, 則成班後見大臣不起, 乃是古風中最大者, 信有此古風, 三百年遵守, 則獨爲不載者, 寧有是理? 旣不載於古事冊, 則其爲三百年舊例, 何以知之, 而君父之前, 敢如是質言乎? 承旨之起立與否, 於大臣, 有何損益? 臣在外時言之矣, 若載於古事冊, 或載先輩小說, 則臣便當許之矣, 朝廷之體, 大小相維, 然後綱目不亂, 今若尋常哭班與問安之班, 大臣行過, 睨視而不起, 則其損體統而傷廉陛, 何如哉? 前日勅使來時, 大行大王, 在仁政殿西庭帳殿, 臣以稟事入去, 政院與侍衛, 列在帳外, 下人欲呼使起立, 臣揮手止之, 此則臣勸使不起, 苟爲可以不起處, 臣豈有如是之理乎? 至於徑出, 尤涉無謂, 以事體檢擧之事, 錄事依例請囚, 大臣頷之而已. 罪目, 例以某司下人某, 其官負失體可駭罪書錄者, 通行之例, 而自下書送, 元非大臣所知, 以此徑出, 而至以囚牌措語, 登諸啓辭, 豈有如此擧措乎? 近來恭謹之風, 漸益消亡, 臣則雖爲崇品重臣, 時未嘗不盡禮於大臣, 而卽今朝紳, 則如此者絶少, 有傷事面者種種, 而隨事檢擧, 亦涉屑屑, 置之者多矣, 此風漸長, 稍有可以憑托執言之端, 則輒欲蕩去事體, 如此不已, 則實無以董率諸僚, 小成朝廷貌樣矣. 此事須有一番定式, 然後方可無紛紜之弊, 今後擧動陪從時, 侍衛班及帳殿外侍衛, 則不起, 其餘則大臣出入時, 皆使起立事, 定式施行, 何如? 李明誼曰, 大臣旣以此仰達, 臣亦不得不以舊例陳達矣, 政院異於他司, 廳中古風, 自古遵守, 至今不墜, 頃日不起者, 非欲不盡禮於大臣, 不過欲守區區古規, 則此亦出於尊體例也. 大臣爲院相時, 則有同本院提擧, 故所以致敬焉, 退後則不必然, 而因循爲之, 旋覺其非, 欲復古例, 凡事旣覺其非, 則改之爲貴, 何可遵詿襲謬, 終至遂非之境乎? 以此執言, 臣未知其然矣. 夫問安班·哭班, 乃所以移設廳坐也. 吏郞以下及各司官員, 無不曲拜, 而趨走出入, 非以敬承旨也, 蓋以天威咫尺故耳. 故廳壁有自古揭板曰, 天威咫尺, 地分淸切, 其來蓋已久矣, 日昨右相入來哭班時, 以還復舊例之意, 送人先通, 仍爲不起, 則右相初則捉去院吏, 而聞其曲折, 後乃以古相臣金堉事言之, 而不爲致責, 左相亦言金堉父子事, 而且謂當身爲承旨時, 大臣適會過去, 他承旨一人欲起, 當身援古例止之, 不起, 其時大臣, 亦不以爲非云, 且院中古吏及數十年老於承宣之人, 皆云元無起動之事云, 老承宣, 非自己創例, 乃自古流來, 次次傳受者, 此豈非三百年舊例乎? 大臣雖以無文字載錄爲言, 凡廳中規例, 不載於古事冊者, 十居二三, 如大臣臺閣, 不得入政院者, 乃是規例之最大者, 而亦不載錄, 何獨致疑於此例之不入載錄中乎? 正卿入來, 則相與拜揖, 固例也, 大臣若直入班坐, 則必有相待之禮, 而大臣元無入來之事, 此似難於爲禮而然, 其意亦有在, 尤豈可以傍邊過去, 而爲之致禮乎? 雖以哭班言之, 大臣不得坐於前行, 而坐於承史之後, 此非出於敬承旨也, 蓋以排班序坐, 自有所重存故爾. 若曰, 班坐無壓尊之義, 則多官何以曲拜乎? 旣已曲拜, 則其所致敬處, 自可知已, 至於左相不起時事, 謂以擧動時, 而與今有異云者, 臣實未知其必然也. 古語曰, 下闕門, 又曰, 式路馬, 門非方臨幸, 馬非方坐御, 而猶且下之式之者, 蓋所以盡致敬之道也. 以此推之, 承傳下來, 各司曲拜之, 所致敬則同, 豈可以擧動與不擧動, 分而二之乎? 至於可駭之目, 旣以大臣分付, 書出囚牌, 則承旨雖官卑, 異於該司, 臣等雖庸碌, 忝在近侍, 不宜以此相加, 而今已連囚三吏, 又曰, 可駭, 則情勢難安, 轉加一層, 安得不徑出乎? 大臣以囚牌措語, 登諸啓辭爲非, 此雖似煩瑣, 第諸承旨擧皆徑出, 廳中一空, 不可不陳達其緣由, 故不得已略及於啓辭中矣. 臣等之本意, 非不欲敬大臣也, 不過不欲使流來古風, 自臣等而墜落矣, 初非大段, 輾轉至此, 亦是臣等之罪也. 光佐曰, 李明誼之言, 多不成說, 而小臣雖甚不肖, 何可與之反復, 有若相質乎? 前後事狀, 臣旣畢陳, 惟在聖鑑洞燭矣, 但明誼所達中, 班列之言, 有不然者, 侍臣之班, 內班也. 大臣則外班也. 內外班有異, 大臣以外班, 故坐於後列也. 明誼曰, 大臣, 檢擧百司, 何以不能檢擧政院乎? 但列卿等入來, 而輔國以下皆不入矣. 上曰, 頃日承旨等上疏矣, 事狀雖不可詳, 而大臣之囚院吏, 必有曲折, 故以勿辭, 循例爲答矣. 政院之不欲墜損古風者, 意非不好, 而至於以此陳疏, 則此出於務勝過矣, 予旣無左右之語, 則何至徑出耶? 承旨之守例, 大臣之囚治, 皆必有所執, 而今日徑出, 則過擧矣, 至若牌中措語, 此不過上司囚禁下吏之例談, 而以此引以替當, 則終涉爲過, 至於大臣輔國, 不入政院者, 亦有與此相同之事, 禁軍都試時, 摠管若是王子大君, 則不敢入往試所云, 蓋以兵判, 爲本兵故也. 輔國不入之說, 似亦類此也. 擧動侍衛班外, 皆起之說可矣, 而惟在當身思量爲之, 榻前定奪, 則似涉煩屑矣. 光佐曰, 諸承旨, 以此徑出, 故臣不得不仰達, 而以李明誼卽今辭氣觀之, 榻前如此, 豈有退而公思之理乎? 轉輾如此, 徒傷事體, 雖小事, 亦多有自朝家定式事, 臣意則以爲擧動侍衛之時, 則擧動將發, 有所壓而不起, 宜矣, 常時哭班及問安班, 則起動爲可, 至於天威咫尺之說, 此不過誇張而然也. 一以天威咫尺施行, 則雖入來院中之人, 何可答禮乎? 明誼曰, 大臣以辭氣爲言, 極爲惶恐, 而陳達曲折之際, 自不得不如是矣, 豈敢爲辭氣乎? 李肇曰, 李明誼非矣, 所爭不過體例間事, 而君上下敎, 當卽止矣, 榻前何可如是爭辯乎? 上曰, 大臣, 乃是一人之下, 萬人之上, 而摠百司者也. 以俄者所言錄事事觀之, 大臣豈不重乎? 以此陳稟, 欲爲定式者, 非不知其意, 而大臣不能自外定之, 至達於筵中, 體統可知矣, 大臣欲守體統, 承旨欲守古風, 皆好事, 而亦有輕重之分矣, 朝廷何可無體統乎? 若以問安班爲可起, 則侍衛班起動, 亦何妨也. 曾前諸承旨欲起, 而左相以不起爲是云, 以此觀之, 規例不一, 此豈三百年流來舊規乎? 其失實, 可知矣, 然則或欲起, 或欲不起, 豈非一時之所思乎? 大臣足以定之, 不可筵中稟定, 而大臣欲守體統, 則承旨雖十番上疏, 十番徑出, 何可以此, 不爲定式乎? 承旨以囚牌措語徑出, 似涉過當矣, 今此所達之言, 蓋以其欲陳曲折而然, 非辭氣也. 然而咫尺筵席, 與大臣, 有若相辨者, 事體未安, 推考, 可也. 此段出擧行條 明誼曰, 都承旨牌不進, 推考, 啓下矣. 諸承旨亦皆違牌, 臣之情勢, 與諸承旨無異, 而以廳中一空, 故不敢徑出, 至於請罷諸承旨, 則事體不可, 故不得爲之, 卽今入番, 不成貌樣, 何以爲之? 上曰, 竝卽牌招. 出搨前定奪 上曰, 吏判進來, 國朝御牒張懸註處, 與譜略同乎? 李肇曰, 同矣. 御牒草本, 旣已書出, 書寫官亦爲啓下, 璿源譜略修錄事, 將稟達而未及矣, 庚子年則未能卽時爲之, 而適有譜略修改事, 故同爲修改矣. 國朝御牒, 以別張, 添入於下端, 所入物力無多, 而譜略則所改張數, 雖不多, 御覽冊外, 頒賜冊數甚多, 御覽冊旣改, 則頒賜者亦當改之, 雖改一張, 合計則多, 將費功役, 或欲於因山後始役, 而姑未詳議矣. 上曰, 頃者大臣, 以校書館冊事陳達時欲言, 而其時吏判, 不爲入侍, 故未及矣. 譜略中子孫錄, 則可以改書, 進上件則一竝改之, 似爲重大, 而此與四書三經, 有異, 一番改修時, 印出三百餘件, 而卽今內間所藏新件甚多, 非但浮費, 藏置亦難致敬, 此後則只改當改之張, 而入之, 可矣. 肇曰, 然則所當改之張則改印, 其外則不必改之, 而內入冊請還下修改, 添新張以入, 爲宜矣. 上曰, 冊數多, 則藏置易䙝, 浮費亦可慮, 只改張以入, 可也. 肇曰, 頒賜冊則各家所存收還, 改張以給, 何如? 光佐曰, 譜略旣改, 則亦當有序文矣. 肇曰, 前例皆有序跋, 臨時亦當稟定矣. 上曰, 依爲之. 出擧行條件 上又曰, 太祖及仁廟·孝廟朝, 書諱書字後, 又書號矣. 予在私邸時, 年少無學問工夫, 未有所知, 而將出閤時, 有堂號及御製詩, 蓋本於孟子盡心篇取義. 而詩曰, 欲知存養意, 深玩盡心篇, 命名之意有在, 乃是終身服膺之資, 故有所自號, 此非出於一時張大之意也. 此等事, 古亦有登於御枼[御牒], 似宜知之, 故言之矣. 肇曰, 當爲修錄書下, 何如? 上曰, 從當書下矣. 予誠孝淺薄, 八年侍湯, 終遭天崩之慟矣, 甲午年未寧之候平復後, 有御製詩及圖像·廏馬賜給事, 此則不欲張大, 而至於此事, 則當爲沒世不忘之資, 書諸譜略爲可, 而御枼[御牒]中亦書之乎? 相考亦可矣. 肇曰, 謹當考見後, 稟達矣. 光佐曰, 堂名似必竝御製, 揭之私邸矣. 上曰, 然. 光佐曰, 若印出而藏之, 仍以頒布臣隣, 則似宜矣. 上曰, 御筆已爲粧帖頒布矣, 御製詩懸板, 則寫字官書之, 堂號則花春君書之, 非御筆也. 出擧行條件 光佐曰, 初當梓宮移奉前一日, 臣乘隙招殯殿都監堂郞, 入來宣政殿, 見修理處, 則自內臨御哭泣處所, 皆是磚甓之地, 其處哭臨, 必多傷損, 殿下倚廬, 則尤爲荒疎, 似若宜有變通之道矣. 上曰, 內哭廳則非此處也. 自內亦已陳達變通矣, 至於吾之所處, 則是亦屋子也. 以三代時平時家(平時家)言之, 必不及此, 此時居處, 何害也? 光佐曰, 古今有異, 不可以一例言之, 毛帳·毛褥等物, 使之備入, 以爲禦寒之地, 如何? 上曰, 如欲爲之, 內間亦有之, 何煩製入乎? 光佐曰, 古所謂諒陰者, 乃梁陰也, 廬次以梁支之之謂也, 豈至若此草草乎? 居廬之制, 雖云從儉, 當初不能深思, 若此薄陋可怪也. 毛物如不欲煩及外間, 則自內爲之, 毋令寒氣, 透徹傷損, 伏望爾. 上曰, 承旨進來, 頃者以箋文紙薄, 有請推之事, 而禮云禮云, 玉帛云乎哉, 此是文具, 故置之矣. 昨日尹淳推考傳旨中, 事體之體字, 以體躰字書入, 事雖微細, 有欠敬謹之道, 書入當該注書推考, 可也. 出擧條 李明誼啓曰, 申時已迫, 軍號將入矣, 何以爲之? 上曰, 令注書出去持來. 李大源趨出, 持入以啓. 光佐曰, 今此使行文書査對時, 承文參下, 方帶實錄廳郞廳人員進參事, 命下之後, 慢不擧行, 事極可駭, 故因本院草記, 旣已拿囚矣. 但拿推人員, 必須經審, 可以結末, 而以國忌不得開坐, 明日慕華館査對時, 無他備員之人, 殊甚可慮. 權知承文院副正字洪晟·趙鏛·權䌖, 副司勇洪景輔, 竝罷職放送, 因付肄習官, 以爲進參於明日査對時, 何如? 上曰, 依爲之. 出擧行條 仍皆罷退.

영조 영조 즉위년 (1724년 雍正(淸/世宗) 2년 영조 즉위년 10월 영조 즉위년 10월 27일

승정원일기 577책 (탈초본 31책) 영조 즉위년 10월 27일 정유 27/32 기사 1724년 雍正(淸/世宗) 2년臺臣의 의견을 받아들일 것과 李眞淳 등의 罷職을 청하고 자신의 遞職을 청하는 徐宗廈의 상소

○ 徐宗廈疏曰, 伏以臣本謭劣, 百無肖似, 猥蒙大行大王剪拂之恩, 前後歷揚, 罔非踰涯, 絲毫蔑效, 隕結是期, 不意皇天降割, 仙馭遽賓, 攀號莫逮, 慟霣冞極. 區區寸誠, 只在於追當時之知遇, 報今日之職分矣. 仰惟我殿下, 頃在東宮, 臣獲侍講筵, 伏見聖姿度越, 睿學高明, 有非群下所可仰贊其萬一也. 今當嚴廬哀疚之中, 不廢講席, 頻接臣鄰, 講求治道, 裁決機務, 去文尙質之意, 上下誠孚之旨, 每發於辭敎之間, 藹然煥然, 有足以感豚魚, 而貫金石矣. 今日廷臣, 孰不欽仰感歎? 欲補我殿下一初之政, 而第如臣愚昧, 忝參言地, 年旣衰邁, 性又巽懦, 言議不足以感動聖心, 風采不足以激礪頹俗, 雖欲無負我聖上耳目之寄, 曷可得乎? 然愛君之誠, 願忠之志, 根於秉彝, 則豈無一二慨然於近日事, 而仰陳於殿下者乎? 伏見殿下, 勉出臣鄰之際, 不顧其情勢之如何, 惟以承命爲重, 或下嚴敎, 或降別諭, 催督之, 驅迫之, 不遺餘力, 禮待頗乖, 輕視有眹, 臣恐若此不已, 殿下之使臣, 終歸於僕隸之易役, 廷臣之應命, 漸至於羈絡之受制矣, 尙可責廉隅之砥礪哉? 至於殿下之待臺閣, 尤有所欠失於聖德者, 執法之啓, 出於公議, 爭之固當者, 顯有厭聞之色, 糾邪之論, 發於公心, 言之明白者, 亦有留難之意, 一啓二啓, 每靳允兪, 臺閣雖卑, 責任甚重, 人君一有不信之心, 則言者誰肯懷匪躬之忠, 爲殿下極言殫論, 以助平明之治哉? 殿下於近日臺閣之批, 至有非杜言路之敎, 前後臺言, 每示違拂之意, 未見洽受之美, 不幾有歉於踐言之實哉? 伏願殿下, 繼自今留意於逆耳利行, 己瘦民肥之語焉. 且臣於禮曹參議李眞淳, 前掌令李廷弼事, 竊有駭歎者, 本事委折, 未知是非之如何, 而因一微事, 互相爭詰, 已極不美, 而至於徵布·行賂等說, 登諸章奏, 極口詆辱, 全失相敬之意, 不料淸朝之上, 至有如許風習, 其在規警之道, 不可置之, 臣意以爲, 兩罷其職, 宜矣. 臣愚衷所激, 略貢蕘說, 以效一日之責, 螢爝之微, 不足裨日月之光, 而不以人廢言, 則幸甚幸甚. 臣所叨之職, 旣係宿跰, 則宜卽祗命, 而素患脚病, 遇寒添劇, 跬步之間, 亦末由運動, 不卽趨承, 臣罪至此, 尤萬萬難贖矣. 臣於朝者, 呈疏政院, 則以字誤還送, 故方欲改呈之際, 繼以茶坐, 天牌壓臨, 分義是懼, 不得趨詣於禁扃之外, 而旣已有懷陳章, 未及登徹, 則徑先出肅, 心有所靡安, 玆敢投疏徑歸, 益切悚蹙. 伏乞聖明, 亟命鐫遞臣職云云. 批答見上

영조 영조 즉위년 (1724년 雍正(淸/世宗) 2년 영조 즉위년 10월 영조 즉위년 10월 27일

승정원일기 577책 (탈초본 31책) 영조 즉위년 10월 27일 정유 28/32 기사 1724년 雍正(淸/世宗) 2년史局에 移差된 것으로 인해 宰臣의 배척을 받은 것을 이유로 削職을 청하는 尹淳의 상소

○ 尹淳疏曰, 伏以臣於恩批特敎之下, 不敢退偃自在, 始於日昨, 扶曳孱軀, 進詣都門, 齋沐拜章, 申暴苦衷, 冀幸上格仁天, 喉司不諒, 一例阻却, 已至六日, 抑塞窮蹙, 罔知攸圖. 昨日召牌之臨, 又不得祗承, 懍汗惶慄, 轉益無地. 唯願速就常刑, 以少贖其積逋蔑分之罪, 忽於夜中, 伏奉下政院之敎, 不唯例勘之猶寬, 十行綸綍, 出尋常萬萬, 誨責諄摰, 如慈父之詔迷子, 旣擧大行朝開釋之意, 而至以伊時人言, 有所竊歎於聖心爲敎, 臣雙擎九頓, 讀不成聲, 唯有盈襟之血而已. 以如臣陋穢庸微, 而蒙被如是渥恩, 前未有也. 臣雖無狀, 亦有蝡動知覺, 到此, 豈不思感激忘生, 以糜粉圖酬爲期哉? 第竊伏念, 人臣事君之義, 重在審諒已分, 砥礪廉恥, 不敢受其無可堪必可辭者, 而不徒以感恩顧迫嚴命, 而冒承苟進爲恭, 雖區區節目之間, 猶必審於進退, 則此虞人所以守死於非其招之招也. 況臣所叨濫秩謬選, 其辭受去就之重, 又何翅冠旌之舛施也? 夫外除陞擢, 不赴而遞, 則竝還其資秩, 乃金石之典. 臣之初擢畿輔也, 迫於情地, 旣辭而不赴, 則許遞之日, 亦宜收其新秩, 而大臣之罷格移差於史局, 不免爲太苟簡矣. 臣心驚怪, 已有自劃之堅, 而追聞公議譁然, 宰臣顯言其不可, 臺閣亦議駁論, 而特未及發耳. 雖其實可堪無可辭者, 公議之嚴如此, 則當之者, 不唯不敢出, 朝家亦許其遜免, 以重公議伸私分, 則事體然也. 若臣資秩之仍授, 是何等越例, 史局之苟充, 是何等濫吹, 其無可堪必可辭, 宜無待於人言, 而矧此宰臣之言, 臺閣之議, 尤豈可以恬若不聞, 諉以怵迫嚴畏, 揚揚平進, 同歸於王安石所謂人言不足恤者哉? 前此屢疏, 豈不欲竝陳此狀, 而要以自視之愧爲重, 則辭之自我, 而人言爲第二件故爾. 祗緣誠淺語拙, 聖明輒以例讓視之, 加迫束之威, 而施屑猥之數, 一至於此, 不得不竝暴其第二件者, 庶幾聖明之悉燭. 臣以此以彼, 無有萬一可進之勢, 如是而猶未蒙體諒, 督出如初, 螻蟻微命, 將焦死而已. 至於向來僇辱, 至今思之, 直欲剝去顔皮, 有非薰香而潔其穢, 洗沐而滌其垢, 惟當終身自廢, 百死無回, 而眷顧斯隆, 感恩則有坐而待明, 隨牌祗詣, 陳章退歸, 臣之稍伸分義, 止於此而已. 儻蒙聖慈, 諒臣危迫之懇, 非出矯飾, 盡削其資秩職名, 重勘其慢君命辜聖恩之罪, 誌寫重役, 亦在無可論之中, 而可不至於緣臣遷就矣, 國事幸甚, 賤分幸甚. 臣於昨日禁門之外, 治呈此疏, 適値國忌, 不得登徹, 數日之間, 三違召命, 而只推之敎, 轉益嚴重, 非臣子所敢聞者, 臣魂散魄褫, 四體俱靑. 惟其咫尺之守, 初非索隱行怪, 虛養廉義, 自絶君臣之分, 一則痼疾垂死, 寄命時月之間, 更無望於陳力也. 二則行己不類, 陷爲宵小奸慝, 宜淸朝之屛絶不復近也. 三則因罪媒榮, 格外濫陞, 而纂修之選, 貽辱史筆, 則雖大夫皆曰可, 而赧赧然自處之不暇也. 而殿下不加究察其可進不可進, 而緣此糞土一微臣, 過煩睿思, 荐下縷縷之旨, 臣欲不計一時死生, 四維大防, 而以壓屈嚴威, 爲一身偸安計, 則負心無恥之人, 明主豈足以爲臣哉? 噫, 三代之隆, 以敎化導物, 如春陽時雨, 而衣冠穆穆, 以禮進退, 未見綱紀之弛隳, 秦之馭下, 如雷霆霹靂, 群下百姓, 奔走就死, 而風俗日卑, 終無補於爲治, 是故, 先儒有言曰, 周之士也貴, 秦之士也賤, 蓋以在上者, 見待之如何耳. 今殿下, 徒以恭承責臣, 終不能得之於匹夫, 而致損赫赫之威綱, 毋寧早歸臣於東市之戮, 以震具僚而肅群工之爲愈也. 臣言及此, 其亦窮矣, 庚牌荐辱, 不敢坐違, 又此進身闕下, 瀉血陳懇, 而九門在眼, 此生永隔, 瞻望悲咽, 恭俟斧鉞之命而已云云. 批答見上

영조 영조 즉위년 (1724년 雍正(淸/世宗) 2년 영조 즉위년 10월 영조 즉위년 10월 27일

승정원일기 577책 (탈초본 31책) 영조 즉위년 10월 27일 정유 31/32 기사 1724년 雍正(淸/世宗) 2년이전에 重罪를 지었다는 이유로 罷職을 청하는 李㙫의 상소

○ 李㙫疏曰, 伏以臣, 釁負至重, 而猥膺故都新命, 私分不惟兢蹙, 公議亦甚可畏, 纔從縣道, 冒上辭本, 仰干嚴誅, 略攄衷蘊, 切冀日月之明, 庶賜鞶帶之遞矣. 及奉批旨, 乃諭以旣往之事, 不必深嫌, 從速上來察職, 臣誠惶隕悶迫之至. 夫謂事在旣往, 不必强引云者, 不過㣲嫌細故, 上不關於公體, 下不妨於私義者之云耳. 若臣所遭之汚衊, 廉隅之所不堪, 所冒之罪名, 王法之所不容, 時月愈久, 而媿懼愈深, 其何敢諉以往事, 冒沒於冠紳之列哉? 噫, 黨逆, 重罪也, 居留, 寵寄也, 以重罪而膺寵寄, 論以公體, 所損非細, 揆諸私義, 悚懍尤甚, 恩命之下, 末由趨承, 臣罪至此, 蓋萬萬矣. 顧臣性本愚昧, 觸事昏憒, 榮祿過越, 而不知退, 世路危臲, 而不知避, 自蹈駴機, 累經震薄, 至今回思, 魂夢猶愕, 寧復有一分當世之望也? 從今以往, 分作聖朝之棄物, 永畢餘命於松楸, 仰祝盛德於畎畝, 是臣之至願, 更有何望也哉? 伏乞天地父母, 念臣罪名之難以湔滌, 諒臣情地之不可强抑, 亟許罷削臣職云云. 批答見上

영조 영조 즉위년 (1724년 雍正(淸/世宗) 2년 영조 즉위년 10월 영조 즉위년 10월 27일

승정원일기 577책 (탈초본 31책) 영조 즉위년 10월 27일 정유 33/32 기사 1724년 雍正(淸/世宗) 2년情勢를 이유로 罷職을 청하는 李玄輔의 상소

○ 李玄輔疏曰, 伏以臣之情迹, 有必遞之義, 無可出之勢, 鎭日尋單, 昨始入啓, 意謂庶蒙恩遞, 粗安賤分, 而不料還給之命, 遽出格外, 臣誠惶感憫蹙, 實無置身之所. 且伏聞筵席特諭, 辭旨諄複, 不啻若慈父之詔迷子, 繼以天牌狎臨, 促令承命, 不知微臣如臣, 何以得此異數於君父之前也? 此蓋聖德好謙, 曲庇臣尤, 每以反躬之義, 引以爲諭, 欲使臣, 勿復撕捱, 出而應命, 而若臣疎率之失, 則終無以自解, 向令臣, 苟能援據臺例, 仰陳其傳啓之不可草草, 則以聖上之明, 豈不卽賜允許, 而倉卒之際, 未及覺察, 終至於不能陳請, 率易奉承, 則是咎在於下, 而不在於上也. 今殿下, 雖以匿瑕之盛德, 必欲置臣於無過之地, 引以自咎, 勉令出仕, 而在臣自處之義, 獨無所愧者乎? 其不可以聖上自謙之敎, 而反以爲解, 有若眞無所失, 而晏然供職也, 亦已較然矣. 況且臺閣事體, 廉隅爲重, 一置落科, 便是已遞, 則何可因一時之特敎, 敢爲仍因蹲冒之計乎? 臣雖冥迷, 豈不知聖意之至勤? 臣分之莫嚴, 而但去就一節, 關係至重, 今若銜恩畏義, 恬然冒出, 則其於臺體之壞損, 公議之嗤點, 何哉? 此臣所以輒又違脾, 恭竢大何, 而只推之命, 又下於萬萬意慮之外, 臣於是, 一倍震懍, 一倍悚惕, 寧欲鑽地以入, 而亦不可得也. 噫, 臣之卽今情勢, 苟有一分可出之道, 則其何敢一向違傲, 甘自犯於慢命之誅, 而不之恤乎? 誠以咫尺之守, 更難變動, 不暇顧察於不竢駕之義耳. 且殿下之必欲勉出, 不許鐫遞者, 必以爲旣賜其疏批矣, 又給其辭單矣, 則彼所以引嫌者, 更無難安, 而然而臣之原初所失, 有非些少做錯, 公論之嚴, 又復若此, 則唯當速解職名, 以謝物議, 不復陷於忘廉冒恥之科而已. 雖聖上勅諭之意, 委曲備至, 而區區迷滯之愚, 終難自回, 上下相持, 厚傷事面, 百爾思量, 決不可承當, 情窮勢迫, 但有抑塞. 伏惟使臣之道, 貴在以禮, 顧何必强迫督出, 以傷其所守之廉隅哉? 玆不避强聒之嫌, 疾聲仰籲於宸嚴之聽. 伏乞聖慈, 曲加恕諒, 特罷臣所叨職名, 俾得自安焉. 臣治疏將上之際, 卽因憲府處置, 召牌又降, 前後違傲, 蓋出於萬不獲已, 而輒事坐違, 亦甚悚惕, 故謹此隨牌未詣, 而若其情實, 則決無冒沒强進之勢. 咫尺禁門, 末由趨入, 玆敢悉暴衷悃, 復事瀆擾, 仍又徑遠私次, 臣尤死罪云云. 批答見上

영조 영조 즉위년 (1724년 雍正(淸/世宗) 2년 영조 즉위년 10월 영조 즉위년 10월 30일

승정원일기 577책 (탈초본 31책) 영조 즉위년 10월 30일 경자 16/22 기사 1724년 雍正(淸/世宗) 2년정세를 이유로 遞差를 청하는 李廷濟의 상소

○ 李廷濟疏曰, 伏以日月易邁, 因山漸近, 伏惟聖情疚慕, 益復罔極, 臣以近密舊物, 逖處關外, 瞻望雲天, 惟有雪涕盈襟而已. 噫, 臣之冒沒應命, 遽當重任, 不但關係於臣之一身, 其爲淸朝士夫之羞, 大矣. 臺閣之上, 今始發言, 其亦太晩矣. 噫, 臣以無似, 嗣服之初, 首被寵眷, 陞擢之命, 實出意外, 臣每自省顧, 惝怳難形, 矢死圖報, 銘鏤在中, 赴湯蹈火, 固所不辭, 而及至公議提論之後, 決不可冒出之狀, 臣雖愚味, 豈不知此義哉? 四五日之內, 十煩天牌, 輒勤諭責, 而實有不敢當不忍聞之敎, 臣於畢竟, 怵迫惶惑, 居然承命, 自以爲非專出於貪榮冒寵, 亦非專出於忘廉喪恥, 而人孰信之哉? 噫, 臣之當日苦心, 豈他人之所盡知哉? 國有大喪, 王事多艱, 人臣之辭受去就, 或可先國事, 而後身計, 嚴廬深墨之中, 以臣之故, 過勞聖念, 開釋之批, 嚴截之敎, 鎭日再下, 臣每一承聞, 惕然而憂, 悚然而懼, 欲遁則無地, 求死而不得. 至於卿, 雖以必遞爲期, 予亦斷不可許遞之敎, 實非如臣微末, 所可得之於君父者, 而竊想區區自劃之情, 終難蒙聖慈之俯諒, 一向撕捱, 徒爲徼寵之歸, 臣不忍爲也. 況廉隅太勝, 國體反輕之敎, 屢承於前後筵席, 而今反自臣身而始, 亦實惶隕, 勢無奈何, 終至冒出, 抑臣貪戀之心, 動諸中而然耶? 早晩人言, 理所必至, 而今者臺疏, 恕臣太過, 不加直斥, 歸之於黽勉承膺之科, 同朝忠厚之意, 可謂至矣, 臣之愧服, 更無餘地矣. 緣臣無狀, 上累於聖上之初政, 臣於此, 雖萬萬滅死, 不足以贖其辜也. 聖上若不卽賜斥罷, 顯施罪罰, 則毋以砥礪一世之名節, 其關係, 爲如何哉? 玆不得不杜門屛事, 露章請譴, 伏乞聖慈天地父母, 俯垂諒察, 卽許鐫免, 因治臣放倒廉隅之罪云云. 批答見上

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 5일

승정원일기 578책 (탈초본 31책) 영조 즉위년 11월 5일 을사 19/20 기사 1724년 雍正(淸/世宗) 2년守令 천거 등 7條의 時務를 진달하고 병세 등을 이유로 遞職을 청하는 金浩의 상소

○ 正言金浩疏曰, 伏以, 乃於純陰之月, 忽大雷以電, 轟轟之聲, 燁燁之光, 殆若盛夏方發之時, 臣驚懼震懍, 中夜無寐, 坐待曉鍾, 進詣闕下, 得伏見下政院備忘記, 一札十行, 丁寧懇惻, 其反躬修省之誠, 責諭群工之意, 有足以泣鬼神而感豚魚. 臣奉讀再三, 不勝欽歎, 仍竊自語曰, 有君如此, 何憂乎? 轉災而爲祥也. 雖然, 災不虛生, 必有所召, 應天之道, 但當以實, 其所謂實者, 何也? 眞實無妄之謂也. 苟或有其言而無其行, 則只歸文具, 未見實效, 此殿下所以拈出文質二字, 尋常勉戒於臣隣者也. 今皇天仁愛我殿下, 警告我殿下, 必欲玉成我殿下, 儻殿下克盡誠敬, 罔或間斷, 毋徒事言語之美, 益加懋眞實之德, 念念在玆, 孜孜不怠, 則天怒不期格而自極, 災異不期弭而自弭, 而至於聖敎中八條之目, 不過爲殿下一轉移間事耳. 昔伊尹, 告太甲之言, 以或有一德爲克享天心之本, 而又以德無常師, 主善爲師, 善無常主, 協于克一, 申申眷眷, 勤勤懇懇, 末乃結之以一哉王心, 蓋一之爲言, 純一無雜之義也. 人君, 若能一乃心德, 終始有常, 則動罔不吉, 永綏天祿矣. 今臣之所望於殿下者, 亦不外是, 而先儒又曰, 人主一念之善, 景星慶雲, 夫天人之際, 間不容髮, 感應之理, 捷於影響. 伏願聖明, 惟於一德上着工, 以爲享天消災保邦安民之地焉. 臣於此, 亦有所膚淺之見, 玆敢條陳於後, 唯聖明裁擇焉. 一, 生民倒懸, 莫甚於今日, 自聞有良役變通之擧, 加額而望, 翹足而俟, 咸以爲將拯己於水火之中也. 臣未知廟堂, 果能善處, 以副萬姓顒若之心, 而親民之官, 莫如守令, 守令非其人, 則雖有良法美制, 民不得蒙其澤矣. 爲今之計, 莫急於愼簡守令, 申飭銓曹, 前後非一, 而近來紛競成習, 私意橫流, 一邑作缺, 爭者如雲, 政官亦不得自由, 或嫌其人器不稱, 而不得不曲從者有之, 或知其才諝可合, 而終不得擧擬者有之. 雄州巨邑, 東遷西陞者, 非豪右權貴之族, 則必剝割善事之徒也, 可勝嘆哉? 歲薦·別薦之法, 蓋出於難其選之慮, 而今之守令薦, 或得於轉請, 或爲其生色, 明知灼見而後, 薦聞者有幾人哉? 古有罪擧主之法, 而今則無聞, 臣愚謂不行竝坐擧主之法, 則守令, 終不可得人, 宜令廟堂革去歲薦之常規, 別選主薦之人, 使之歲首, 各薦文武蔭一人, 啓下該曹, 每逢邑窠, 必以薦中人塡差, 除眚災失職者外, 其以貪汙不法而被罪者, 隨本人所坐輕重, 竝罪其薦主, 則人不敢妄擧, 而吏才庶可得矣. 至於三司侍從之臣, 只踐內職, 不經外官者, 邑情民事, 多不閑習, 凡於事務之來, 或不無生疎之歎, 亦宜間間差送于外邑, 俾知生民之苦樂, 小人之情僞, 則其於成就需用之方, 庶幾有得, 而亦有益於分憂共理之道矣. 一, 人才猶器, 方不可使圓, 小不可受大, 而惟君子不器, 器之不器, 猶才之通才也. 今之士大夫, 豈盡爲通才, 而以久於一職爲羞恥, 以遍歷諸司爲能事, 朝除暮遷, 官瘝職隳, 馴致百度廢弛, 國受其敗, 甚矣, 爲人擇官之害也. 如欲矯今之弊, 莫若爲官而擇人, 宜令廟堂·銓曹, 用一人除一官, 先審其才器相稱, 各當其任, 而若其才具兼備者, 隨處通用, 委任責成, 則朝無闕事, 治可從慾矣. 此固唐·虞命九官之義, 而今則不然, 或有長於此而短於彼者, 或有優於外而知於內者, 而不問其人與器之如何, 一經顯要之職, 則於此於彼, 坦然無礙, 惡在其量才授任之義哉? 第我國用人, 規模甚狹, 純用門閥, 而族寒者不得與於華膴, 專尙科目, 而蔭仕者無以展其器, 能末世人才, 日覺渺然, 雖旁招廣搜, 如堯之揚仄, 湯之無方, 猶患其未易多得, 況以格例限之哉? 國朝成規, 今不可遽議變通, 而就其中, 如有異才茂等, 實爲同朝之所推許者, 則政官議于大臣, 或陳達榻前, 破格調用, 隨才任官, 則其於爲官擇人, 收拾人才之方, 亦不爲無補矣. 臣聞昔我英廟, 知人善任, 才器相當, 則終身一職而不改, 才過於器, 則一歲中或超至卿相, 當時庶績咸熙, 治化郅隆, 用是道也. 今殿下承先朝艱大之業, 受生民宗社之托, 夙夜罔懈, 至誠圖理, 凡厥庶政, 赫然日新, 此正大掁作大有爲之一大機會, 伏願殿下, 仰體聖祖則哲之明, 克愼今日用人之道焉. 一, 自夫贓律之不嚴, 貪饕成風, 獄以賂成, 爵以貨得, 中外相傚, 恬不爲怪, 治聲高下, 或由於餽遺之多少, 宦路通塞, 或係於家貲之貧富, 世道日非, 人心日喪, 臣竊痛之. 且御史之按劾, 臺官之啓罷, 雖未知其一出於明的, 其在事體, 固不可容易甄錄, 而近年以來, 國綱漸弛, 公議不伸, 御史臺官, 以貪贓不法, 論列於前, 而廟堂·銓曹, 不問其所坐之如何, 汲汲收用於後, 有若例遷, 不少留難, 故無論內外之官, 凡有被斥於御史·臺官者, 皆曰, 是無傷也, 處之尋常, 無所懲畏, 激揚之道, 泯滅無見, 豈不慨惋之甚者乎? 臣愚謂, 從今以往, 內官·外官, 無大無小, 以貪贓不法之實狀, 見斥於御史·臺官者, 一切施以當律, 罔或容貸, 其有廉介素稱世所共知者, 廟堂·政曹, 錄聞于上, 加官增秩, 顯示嘉奬之意, 則深有得於懲貪汙礪淸白之義, 而風聲所洎, 汙俗可變矣. 一, 近來國法解弛, 人心放肆, 奢華相競, 貴賤莫別, 糜財散穀, 爲弊已痼, 識者之寒心, 久矣. 古人曰, 奢侈甚於天災, 蓋莫此畏而莫難弭者天災, 而誠之所在, 猶有可救之道, 至於奢侈, 其害愈多, 以有限之財, 爲無節之費, 夫一散之後, 不可復聚者, 財也. 上自人君, 下至大夫士庶, 以奢而亡國家者, 攷諸往牒, 指不勝屈, 此古人所以有甚天災之戒者也. 凡人飮食·器用之濫侈, 孰非爲害, 而若其家宅·衣服之過美, 尤有大焉, 固不可一任其紊亂無制也, 決矣. 向者臺臣, 以第宅踰制之意, 啓請禁抑, 臣未知其說, 果能得行, 而衣服一款, 則未有論列, 臣愚謂, 宜令廟堂, 參酌古今, 損益制度, 著爲衣服品式, 上下等級, 明白條列, 永作法令, 與第宅之禁而一體頒行於京外, 令行之後, 如有不遵而犯科者, 內而法司, 外而守令, 依律重繩, 輒加痛懲, 則庶可爲革奢風·抑浮費·表貴賤之一助也. 亦願自上, 崇節億示敦朴, 以爲表率之地焉. 一, 廉察守令賢否, 周知民間疾苦, 莫如頻遣御史, 而諮諏欲明, 黜陟欲公, 則不可不擇人, 故從前御史抄啓, 廟堂主之, 蓋所以重其選也. 然而被抄之人, 一時牌招, 分遣諸道, 爲守宰者, 早已聞知, 貪虐者, 稍自斂戢, 及其上來之後, 縱恣如前, 殊無密遣潛行之意. 臣愚謂, 特令廟堂各別抄選, 而自上, 亦察侍從中可合人, 不時牌招, 抽栍發送, 一道之內, 或先左後右, 八路之中, 或後東先西, 一道之內, 前者復命, 後者出頭, 八路之中, 去年南出, 今年北去, 疎數無常, 輪環不已, 則諸道守令, 眩幻莫測, 常有懲畏之心, 不敢恣行非法矣. 夫如是, 則不待陟罰臧否, 而庶有立懦廉貪之效矣. 臣聞副司果臣趙趾彬之言, 夏初以白川按覈御史, 往于海西也, 過行道內數三邑, 則百姓誤認爲暗行御史, 處處相聚, 或有訴冤者, 或有呈狀者, 及知其非爲暗行然後, 乃曰, 本道之不見御史, 幾今十年, 百姓雖有怨苦之狀, 哀痛之情, 其將何處告訴乎云, 此可想其悲傷惻怛之意也. 今則因山已迫, 雖難發遣於此歲之前, 開春之後, 宜卽命送, 而必用剛直不撓·公明無私者, 使之遍歷郡縣, 出入閭里, 邑政之善惡, 民瘼之巨細, 一一審察, 箇箇論列, 而或求賢訪逸, 或伸枉察怨, 不以循例塞責而止, 無負聖上委任之重, 則實效之大, 莫過於此, 而至於西北兩邊, 王化絶遠, 土風民俗, 大抵襲陋, 凡係禮節, 率多未備, 宜令御史潛行之餘, 巡按道內, 博詢考正, 使國家聲敎, 訖于窮荒, 則其於化民成俗之方, 豈少補哉? 一, 北評事之設, 意非偶然, 豈亶使隨行, 逐隊於將軍之幕府而已哉? 朝家之必以銓郞極望人, 循次差遣者, 蓋爲當亂則從事於軍旅, 常時則彈壓于邊境, 其爲職, 可謂重矣. 第出入銓郞者, 本非多人, 故乍往旋歸, 未嘗久留, 當初設置之意, 果安在哉? 頃者大行朝臺臣, 以未瓜限前不許上來, 陳啓蒙允矣. 臣意則以爲不必以銓郞差除也. 擇遣三司中有聲望人, 使之限一年瓜遞, 則誠有得於久任之道矣. 仍念平兵·統營, 當西南水陸之要衝, 其關防之重, 爲如何哉, 而獨無從事之任, 如北評事者, 殊非重邊臬之意, 況兩閫財穀之富, 爲國家緩急之需, 而主帥之人, 未必皆律己而奉公者, 貧縱無恥之人, 間或有之, 傍無所顧忌, 一任其手滑, 將至於莫可收拾之境云. 向來白時耉·李壽民出銀之事見之, 亦可知也, 豈不痛惋哉? 今若以朝中名士, 官以評事, 而處於一府之內, 主帥之一動一事, 無不與知, 則雖如壽民·時耉之凶滑者, 必有所畏憚, 莫敢肆行其不義, 信乎, 評事之不可不置也, 明矣. 臣聞西評事, 古有而今無云, 臣未知其設其罷, 在於何時, 出於何意, 而臣愚謂, 西南評事, 一依北評事例, 差遣爲宜, 此係官制變通, 特令廟堂, 作速議定焉. 一, 營將爲任, 治兵·治盜, 不輕而重, 其所設置, 意固有在, 而惟其官況冷薄, 故武弁中, 稍有聲望勢力者, 率皆厭避, 闒茸衰朽之類, 苟然充差, 平時練兵, 旣無足觀, 臨亂得力, 又何可望也? 況節制·守令, 自有體統, 而非徒不能見重於守令, 乃反受侮於守令, 豈不駭然哉? 且伏聞, 近來盜賊肆行, 大者殺越人命, 小者抄掠家産, 諸道大抵皆然云, 此亦由於營將不得人而然也. 臣愚謂宜令該曹各別愼擇, 必以年少名武, 隨闕擬差, 亦以曾經閫任之人, 間或差遣, 以重其職. 自今武臣, 不經營將, 則不得擬閫帥之望, 定爲政例, 俾勿撓改, 仍令各道道臣, 行會列邑, 其有明火作賊之處, 使之一一馳報于監營及兵營, 監司·兵使, 詳加審察, 各鎭屬邑內, 作賊多者, 或啓罷其職, 或置諸貶考, 以施準期不敍之律, 則其於詰戎止盜之策, 庶幾兩得之矣. 仍竊伏念臣之痰癖之症, 實爲膏肓之疾, 所謂鍼灸藥三方, 一不見效, 沈痼綿綴, 出入死生者, 于今十有五年, 胸膈居常痞結, 食飮幾乎全廢, 少失將攝, 輒成關格, 羸悴日甚, 形骸露立, 早晩一死, 臣固自分, 而平日愛臣者, 見臣必皆憂形于色, 此實通朝之所共知也. 臣頃忝春坊也, 召對進講之際, 喘急而聲絶, 痰塞而氣短者, 固非一二次, 伏想聖明, 亦或俯燭之矣. 以此阽殆之身, 斷無從宦之勢, 擬欲退屛鄕廬, 任便調養, 以延餘命之計矣. 適値上下哀遑之日, 不復言病, 且感聖明隆厚之德, 未忍便訣, 將此軀命, 任彼造化, 唯以盡瘁二字, 爲第一義, 逐日詣臺, 忍死供職, 或疏或啓, 有懷必陳, 少效塵露之萬一, 期報兩朝之恩遇矣. 累旬處冷之餘, 素患諸症, 一倍添劇, 數日以來, 十分危篤, 今若徒懷感恩畏義之心, 不思所以及時治療之道, 則其將轉輾添加, 必不免駸駸爲泉下人矣, 雖欲陳力, 何可得乎? 臣之情事, 其亦哀也. 抑臣又有私義之萬萬不安者, 臣兄臣濰, 方帶司憲府執義, 兄弟二人, 竝列言官, 人皆爲榮, 而臣則知懼, 近來雖無兩司通避之定規, 節次之間, 多有拘礙之端, 自前輒必祈免乃已, 其勢不得不然也. 論以法例, 臣固當遞, 玆將痼疾私義之俱難仍冒之實狀, 疾聲哀籲於天地父母之前, 伏乞聖明, 俯垂憐察, 亟遞臣職, 以尋生路, 以安賤分, 不勝萬幸, 臣無任云云.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 6일

승정원일기 578책 (탈초본 31책) 영조 즉위년 11월 6일 병오 14/33 기사 1724년 雍正(淸/世宗) 2년逆賊을 비호하고 大臣을 모함한 李義淵의 상소를 부득이 捧入한다는 李重述 등의 계

○ 李重述·金東弼·柳綏·李明誼啓曰, 頃年凶逆之變, 實是千古史籍之所無, 陰謀凶計, 畢露於諸賊之招, 元惡群孼, 咸伏於兩觀之刑, 王章得伸, 神人咸快. 凡爲今日臣子者, 孰敢有容護之意, 而卽者幼學李義淵, 托以應旨, 來呈一疏, 而一篇精神, 專在於扶護凶逆, 綱打善類之計, 而至以北門潛入, 竟遂其計, 釀成奇禍, 誅戮世家等語, 肆然爲說. 若夫辛丑以後事, 皆非我先大王之意云者, 其爲旨意, 尤極叵測. 噫嘻, 渠雖無狀, 亦一大行朝及殿下之臣子, 則何敢以此等凶悖之說, 闖進於仙馭在殯嚴廬哀疚之日乎? 其上誣先朝, 私護凶逆之狀, 萬萬絶痛. 其餘搆陷諸臣, 甘心嫁禍, 眩亂斯文之是非, 奬詡志述之妖惡者, 有不暇論. 此等黨逆凶慘之疏, 所當直爲退却, 而旣以應旨爲名, 不可不一經睿覽, 明賜處分, 不得已捧入之意, 敢啓. 傳曰, 知道.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 6일

승정원일기 578책 (탈초본 31책) 영조 즉위년 11월 6일 병오 25/33 기사 1724년 雍正(淸/世宗) 2년請對에 李巨源 등이 입시하여 應旨를 빙자하여 상소를 올린 李義淵을 벌하는 문제, 閔鎭遠을 放送하는 문제 등에 대해 논의함

○ 十一月初六日初更, 上御無妄閣. 玉堂請對入侍時, 校理李巨源, 修撰李眞洙, 同副承旨李明誼, 假注書洪景輔, 記事官朴文秀·李喆輔. 李巨源曰, 臣等得見李義淵疏, 又伏見備忘辭意, 竊有所懷, 敢此請對矣. 義淵疏, 語極凶悖, 自上想已洞燭其情狀, 而義淵之疏, 捏合句語, 極其凶狡. 辛丑事, 已經多年, 慮或有未盡記憶者, 玆敢逐條略辨矣. 其所謂半夜蒼黃, 似捐左議政柳鳳輝之疏語也. 陰移天位之語, 卽故監司韓世良之疏語也. 鳳輝之疏意, 不過以其時昌集輩, 半夜再請, 擧措忙遽, 實非重國本之體故也. 雖以朝家卜相事言之, 其事體不可草草, 至若國本之定, 是何等重事, 而況大行大王, 深惟宗社之大計, 上稟慈旨, 付托於介弟, 是何等光明正大之事, 而昌集輩之擧措如此, 鳳輝疏中所謂半夜再請云者, 豈有他意哉? 仁廟朝名臣李敬輿, 當孝廟定儲之日, 有所爭執, 至被竄謫矣. 及孝廟登極之日, 察其無他, 召置相位, 至今傳爲盛德事矣. 鳳輝當日疏語, 只論其事體卒遽而已, 其無他之心事, 則卽敬輿當日之心事也. 今殿下嗣服之初, 首拜鳳輝爲相, 群下莫不感歎, 皆仰聖德之同符於孝廟矣. 不意今者, 義淵乃以讒構之言, 敢干於始初淸明之政, 欲殿下以此追罪鳳輝, 其心所在, 豈不萬萬凶慘乎? 至於韓世良之疏, 因趙聖復疏而發也. 其時凶黨輩, 猶請聖復之島棘, 則雖以此觀之, 聖復之罪, 可知也. 世良之疏, 載在日記, 一經睿覽, 則自可知矣. 殿下在東宮時, 引接宮僚, 涕泣汍瀾, 世良疏意, 蓋亦仰體殿下當日之心事矣. 義淵欲殿下以此爲世艮之罪, 其心亦豈不萬萬危險乎? 北門潛入云者, 卽指故相臣趙泰耉, 自宣仁門入來請對事也. 其時大行大王, 御進修堂, 泰耉由宣仁門取近而入, 其所入對得請事, 乃是聽政還收之事, 其時賊集輩, 曉上聯箚, 未得承批, 而及聞泰耉入對, 顚倒入侍, 不得已隨泰耉而同請還收, 其心所在, 雖不可掩, 而猶且外畏公議, 强爲同請, 則泰耉之名正言順, 從可知矣. 以殿下涕泣震迫之心, 其爲欣幸, 當如何, 而擧國人心, 莫不以泰耉爲社稷臣, 而其時凶黨輩, 以宣仁門入來事, 比之於神武門之夜開, 至欲鞫問, 此何心哉? 今義淵疏語, 亦是一串貫來, 豈不絶痛乎? 至於禁庭蹀血之云, 卽指金一鏡敎文中語也. 蓋頃年賊招中, 有宮城陳兵之計, 而非其黨類, 則欲盡殺之, 故有此蹀血禁庭之語矣. 司馬光論甘露之變, 亦有涉血禁塗之語, 且蹀血二字, 亦多出於古文, 如長安新蹀血之類何限, 而義淵, 必欲以此構陷, 在昔柳子光, 以文字陷人, 豈料聖明之世, 迺有此事也? 然構陷諸臣, 固不足言, 而最可痛者, 以先大王有倦勤之疾爲言, 且曰辛丑以後事, 皆非先大王之本意, 此豈今日所忍發之言哉? 臣等聞此言, 心膽欲裂, 仰惟我殿下之心, 尤當如何? 義淵凶恔鐕毒, 情狀絶痛, 而下敎以黨論視之, 所謂黨論, 不過謂一時甲乙相持, 曰是曰非而已. 如此黨逆之凶人, 何可以黨論論之也? 義淵以此凶言, 嘗試上意, 而若不快賜處分, 則群凶之徒, 將接跡而起矣. 君臣倫義, 豈不因此而盡壞乎? 臣等深夜請對者, 欲殿下明正義淵之罪也. 李眞洙曰, 上番所達之言, 豈不爲是乎? 亟賜允從, 夬正義淵凶悖之罪. 李明誼曰, 義淵上疏, 關係非常, 何可以黨論論也? 崇奬四凶, 直欲歸之於無罪, 末乃以風雷偃禾等說, 隱然比之於周公, 是不特護逆而已, 玉堂之侵夜請對, 蓋以此也. 伏見備忘辭意, 視之以黨論, 或者義淵凶狡之情狀, 猶有所未盡燭而然耶, 是豈可以黨論論之也? 儒臣所達詳盡, 殿下若不明正其罪, 則倫彝自此盡壞, 凶黨餘孽, 接跡繼起, 將至於國不爲國, 莫可收拾之境矣. 夬從儒臣之言伏望. 眞洙曰, 義淵疏中倦勤之疾等語, 外面觀之, 雖若非惡言, 而以其下段辛丑以後事, 皆非先大王之意等語, 合而觀之, 則用意造語, 誠極叵測. 自古人君, 雖有疾恙, 而君臨天下者何限, 至於以病有參決之議者, 千百代以來, 只有二君, 唐順宗以風瘖不能語, 不能引接群臣, 牛昭容自帳中, 可其奏. 宋光宗之病, 旣不能侍疾, 亦不能成服. 此外雖有疾患, 不至如二君之境, 則未有自下請參決等事者, 豈不以君臣大防, 至嚴而然耶? 於此而一有干犯, 則罪關惡逆, 難逭於三尺之典. 惟我先大王卽位之初, 春秋鼎盛, 聖德如天, 有何不能視政之疾恙, 而渠乃敢以此等言誣之耶? 宋英宗柩前投杖, 其病何如, 而韓琦抱入簾內, 恐洩此言, 戒左右曰, 某某見然, 而英宗不害爲宋之賢君矣. 渠輩曾不爲大行疾患, 一進湯劑, 而至於聽政命下之後. 初則詐設庭請, 三日而欲撤, 二三抗義之臣, 大言其不可卽撤, 則謾以不撤, 半夜上箚, 逆請節目, 及聞趙泰耉請對, 則不待箚批, 又急急同入, 與泰耉, 同請還收, 其內懷將心, 外畏公議, 乍陰乍陽, 倐張倐翕之狀, 自古奸凶, 未有如此之甚者, 罪關綱常, 王法至嚴, 而義淵, 乃敢扶護此輩, 無所不至, 而至曰北門潛入, 得售其計, 其計云者, 卽指還寢聽政事也. 是豈人臣所敢言之事乎? 大行大王臨御四載, 盛德至善, 八域咸仰, 千萬意外, 遽爾昇遐, 深山窮谷, 無知百姓, 未及聞疾患之艱, 猝奉諱音, 莫不號呼哀痛, 而義淵, 忍於仙寢在殯之日, 乃以倦勤之疾, 辛丑以後事, 非先王之意等語, 極意厚誣, 至於如此, 明正其罪, 不容少緩, 而今殿下如是爲敎者, 伏想以求言之下, 難於加罪, 又慮其因此轉激, 而義淵罪犯, 關係倫常, 不可以常例論之. 請夬正其罪, 此或一毫有害於聖德, 則臣等雖甚無狀, 忝在經幄, 其在引君當道之義, 豈敢如是求對請罪耶? 明誼曰, 求言備忘中有曰, 言雖不中, 予不爲罪. 伏想殿下之不罪義淵, 以此故也, 而不中云者, 過差之謂也, 此豈過差之比乎? 渠敢曰非先大王意, 非先大王意, 則以爲誰意耶? 罪關綱常, 誣及先朝, 不可不嚴懲也. 巨源曰, 臣日昨疏中, 亦嘗以人心陷溺, 倫彝斁絶爲懼矣. 今者義淵之疏, 敢救辛丑逆黨, 此所謂人心陷溺倫彝斁絶者也. 漢元帝時, 恭顯輩, 以日食之變, 歸之蕭望之. 哀帝末, 吏民因災異上言, 皆歸之於王氏失職. 義淵疏中, 至以風雷之災, 比之於逆集者, 其言有甚於此, 豈特無嚴而已也? 備忘辭意, 非不以義淵爲非, 而凡事有可以和平說去者, 有可以明白痛斥者. 此事若不嚴懲, 則無以救將斁之倫彝, 明旣陷之人心, 國不得爲國, 人不得爲人矣. 明誼曰, 義淵亦一我國臣子, 何忍爲此言誣及先朝於仙馭在殯之日, 而今日殿下之前, 亦豈敢達此言耶? 論其罪狀, 有浮於向日趙嗣基. 備忘中以一往一來, 感傷和氣爲敎, 而凡事當於義理, 則感回和氣, 不當於義理, 則適足以感傷和氣. 如義淵凶狡之徒, 明正其罪, 豈有感傷和氣之理哉? 巨源曰, 天下之惡, 一也. 不忠於先王者, 豈能忠於殿下乎? 李敬輿, 忠於仁廟, 故終爲孝廟之忠臣, 雖以小事言之, 漢景帝爲太子時, 召衛綰, 綰不往, 以常情言之, 似涉慢蹇, 而景帝由是愈重之, 爲漢名臣. 以此觀之, 柳鳳輝等, 豈不爲殿下之忠臣, 而義淵, 敢以此構誣, 如此凶猝之輩, 必須嚴辭痛斥然後, 有光聖德, 亦將有辭於大行大王, 故臣等縷縷陳達. 眞洙曰, 柳鳳輝諸人, 非先王之忠臣則已, 旣爲先王之忠臣, 則亦殿下之忠臣也. 四凶, 非先王之罪人則已, 旣爲先王之罪人, 則亦殿下之罪人也. 殿下登極之後, 於辛丑事首明大義, 嚴其無君不道之誅, 使君臣之大防, 截然, 然後, 方可以大服人心, 永樹人紀矣. 況今義淵疏語, 絶悖窮凶, 罪在罔赦, 豈可以護黨之目, 歇後論之耶? 臣等竊爲慨然也. 或者殿下以求言之下, 不欲論罪, 而臣等旣如是縷縷陳達, 殿下如以臣等之言爲非則已, 不然則夬從臣等之言, 非但懲討之嚴, 亦豈不有光於從諫之道耶? 明誼曰, 義淵若知諸臣之罪, 則何不於先朝陳一字, 及今龍馭賓天, 聖上卽祚之後, 始爲之耶? 其意只欲進讒間耳. 儒臣所達四凶, 旣是先王之罪人, 則亦殿下之罪人云者, 猶爲歇後矣. 四凶在先朝則只是亂臣賊子, 而在殿下則爲君父之讐, 其在必討之義, 臣則以爲有倍於大行朝也. 上曰, 李義淵疏及政院啓辭見之矣, 予在東宮時, 承旨以文學, 故領相請對時, 豈不入侍乎? 能記憶否? 明誼曰, 其時臣亦入侍矣. 上曰, 故領相不在世, 不必更提起, 而在朝之臣, 不知予心, 故言之矣. 予雖無工夫, 予心所無之事, 豈言於人乎? 其時左相疏後, 故領相箚中, 亦不言李敬輿事乎? 故領相陳其箚時, 猶未諒悉予心矣. 予於其時惶蹙不安之際, 有左相之疏, 冀以此得免, 及於辭疏中, 而有危險等語, 因此添一左相之罪案, 故其後又陳疏矣. 予雖不明, 設使其言有非, 猶當容受, 況其所執大意之是者乎? 義淵疏中, 提及此事, 而予心本無一毫芥滯者, 故視爲狂妄, 而不爲擧論矣. 予旣無芥滯者, 又於辭語本不計較, 故如是爲之. 若慮群下之不曉然, 則初豈不言乎? 辛丑下敎, 至今追思, 心驚痛切, 爲臣子者, 何敢向予提起也? 其疏之還給者, 此也. 其下款金以滕事, 予亦知其比於周公, 而狂夫之言, 聖人擇焉, 不擇則不用而已. 大行朝旣加嚴討, 而其後不從兩司合啓者, 亦豈不出於寬大之典乎? 比之金以滕, 予豈不知其爲護逆, 而旣曰護逆, 則不當止於還給矣. 向來求言備忘中, 亦及黨痼之弊, 儒臣職在近密, 今日黨痼之弊, 以爲有乎? 無乎? 辛丑事, 究其所從來, 亦根於何事耶? 狂妄者, 歸之狂妄, 不用而已, 此何足害於國耶? 一人二人, 不用其言, 則渠亦當自止矣. 先大王倦勤之疾等, 語意予非不知也. 向來因臺臣行語間語, 予爲過擧, 而右相以漢宣帝不罪夏侯勝爲言, 且魏太武不罪崔浩, 夏侯勝·崔浩, 當時若罪之, 則豈無後世之譏耶? 予若不以護逆之言知之, 經幄之臣爭之, 可也. 求言之下, 一時狂妄者闖發, 何必以極罪罪之爲快也? 三代之時, 四凶止於流竄, 秦時至烹言者, 其得失何如耶? 孔子曰, 疾之已甚則亂. 何必疾之已甚乎? 予非不知義淵疏語之非矣, 至於追罪則似爲過矣. 巨源曰, 聖敎敷心腹諄諄至此, 臣亦敢不盡達所懷乎? 殿下以義淵, 謂之狂妄, 狂妄者, 或言朝廷得失, 上躬闕失, 而言辭過激之謂也. 此則不以辛丑逆變爲逆, 乃至於誣及先王, 殿下聰明英睿, 博覽前史, 自古豈有君臣倫義斁滅, 而能爲國者乎? 聖敎以夏侯勝·崔浩爲敎, 而夏侯勝之言, 則非漢武所無之過也, 崔浩, 亦直書國史, 而今義淵則謂非先大王之意, 是豈先朝所有之事乎? 雖以聖敎中四凶, 止於流竄言之, 鯀湮洪水, 是豈逆也, 而猶命殛之? 五刑之屬三千, 不孝爲大, 不孝·不忠, 覆載難容. 自古人臣之罪, 豈有大於逆乎? 聖人每以禽獸夷狄爲憂者, 人雖橫目戴頭, 而不知倫常, 則與禽獸無異故也. 君父之前, 不宜陳達偏論之說, 而旣已發端矣, 曰南曰西, 曰老曰少, 豈可謂無之乎? 老少之分, 初則猶牛·李之黨, 而可以色目言之, 至於辛丑逆變, 非可以偏論言也. 明誼曰, 上敎中辛丑事, 究其所從來, 亦根於朋黨之敎, 誠至當矣. 孔子曰, 苟患失之, 無所不至. 註曰, 終至於弒父與君. 辛丑諸賊, 初亦出於患得失, 而馴至於滔天矣. 眞洙曰, 辛丑逆變, 不但出於患失, 渠輩於大行大王, 平日全無顧籍, 故有畏禍之心, 以畏禍與患失之心, 至於行逆, 是豈可以黨論言之也? 明誼曰, 下番所達, 是矣. 昌集於先大王聽政後, 防塞告廟與延勅, 此其顯著者, 而此外積漸者亦多, 故辛丑之變, 果出於畏禍矣. 巨源曰, 臣請畢前說, 我朝大北, 亦是黨論之一種, 而癸亥以後, 處分大明, 故此種不復有於世矣. 辛丑逆黨, 亦當如此嚴懲, 不可以朋黨論也, 而備忘中, 乃以護黨爲敎, 如此而何以嚴懲討峻堤防耶? 臣等區區之慮, 在此矣. 明誼曰, 殿下旣敷心腹爲敎, 君臣猶父子, 何事不可達耶? 殿下以其疏, 謂以狂妄而還給, 蓋出鎭定之意, 而臣恐聖慮不深察也. 向來殿下, 有閔鎭遠特放之命, 故致有今日之此疏, 卽今凶孽, 百計謀陷廷臣, 此事若不嚴懲, 此後百倍義淵之疏, 日積於公車, 其傷於倫常, 爲如何哉? 涓涓不塞, 終至滔天, 此後必有請辛丑反案者矣. 巨源曰, 此疏已如此矣, 逆魁或謂之顧命之臣, 或比於風雷之災, 其心何如耶? 幺麼一儒生之加罪, 臣等有何快事, 而顧其事, 關於殿下父兄之讐, 有不可不嚴斥矣. 臣等見此疏, 尙覺心痛, 殿下之心, 尤當如何? 如此之疏, 不能明正其罪, 則其爲貽累於聖德, 亦何如耶? 臣等爲明主憂不勝惓惓, 敢此煩達矣. 眞洙曰, 殿下以不罪義淵, 爲鎭定之道, 而臣等之慮, 則不如此矣. 凡帝王治國, 必須以正名分淑世道爲本, 彼與辛丑逆色目同者, 亦豈盡爲逆乎? 痼病於偏論, 牽連於族屬, 不能自拔者, 亦多有之. 臣意以爲, 殿下於此等事, 首明大義, 處分嚴正, 則凶逆之外, 其餘染汙之類, 始有自新之道矣. 苟能自新, 則揆以天道, 亦豈可盡棄不犯之類乎? 殿下深在宮中, 何以盡知, 而臣等則知之矣. 八道人心之怪異, 未有甚於近日. 向在大行朝, 至有僞造批旨, 熒惑人心者, 故自中初以逆知之者, 後或有浸染者, 此非細事矣. 義淵之疏, 殿下本意以爲, 不用則渠當自止, 而臣以爲不嚴於此, 則此輩接踵而起, 將至於倫紀斁絶, 人不爲人, 而國不爲國矣. 殿下主意, 初雖如此, 聞臣等之言, 果合於義理, 則夬賜允從, 明正其罪, 斷不可已矣. 明誼曰, 我國異於他國, 以禮義立國, 明朝謂之小中華. 凡有犯於倫常者, 雖鄕曲賤人, 以三省罪人, 州縣同推, 拿來王獄, 大臣·臺臣, 同爲推覈, 其重倫常之意, 可知矣. 此猶如此, 況謀逆之賊乎? 雖以己巳事言之, 其時閔黯一人, 親犯其餘朝廷人, 豈盡有罪, 而只以半日庭請之故, 得罪名義, 擯斥不用, 以終肅廟之世, 大行朝, 亦不用, 只以半日庭請之故, 至今不用, 則我國之重倫常, 可見矣. 四凶罪惡何如耶? 三手逆變, 一時竝萃, 實千古史籍之所無, 如許逆賊, 至比周公, 亦是逆也. 何可不明正其罪耶? 幺麼一鄕儒之加罪, 何快於臣等, 而不此之罪, 綱常倫彝, 將至墜滅, 故玉堂如是請罪矣. 上曰, 玉署下番, 染汙而然云者, 其言至公矣. 予之所言, 亦如此矣, 予非以向來事爲非逆也. 若無黨論事, 一朝如此, 則謂之護逆, 可也, 誅之, 亦可也, 而人豈盡明於義理乎? 徒知朋黨, 不顧義理者, 謂之狂乎? 明乎? 此事與夏侯勝·崔浩有異云者, 予亦知之, 而彼則直筆, 猶不罪, 況此無倫之言, 何足罪之? 其在國體, 亦豈無可顧處耶? 此等事, 揮之斥之而已, 終至追罪, 則豈不於國體屑屑乎? 何不念此也? 李義淵, 今雖罪之, 鄕曲不知有幾義淵, 鄕曲之人, 承旨·玉堂, 皆可請罪乎? 巨源曰, 自上明示好惡, 痛懲辛丑事之皆逆, 則秉彝之心, 人皆有之, 誰肯甘心盡爲逆黨乎? 辛丑逆魁, 出於大家, 世執國命, 故積威約之勢, 尙多有牽連而不能自拔者. 今日使之革心而洗汚, 唯在於上. 自上苟能明示好惡, 則不但爲嚴堤防正倫彝之道, 亦足爲使之自新之方矣. 上曰, 上番所言, 是矣. 予欲言之, 而哀疚中未遑矣. 修撰豈盡爲逆之說, 可謂公矣? 孔子曰, 擧直措諸枉, 蓋欲使枉者皆直也. 上番所達, 最爲明白, 欲一番爲之而未遑, 此則從當爲之, 而至於罪李義淵, 恐屑屑矣. 巨源曰, 此事豈可以哀疚而未遑耶? 王言一播, 四方傳誦, 其有關於扶世道, 果何如耶? 明誼曰, 儒臣所達, 是矣. 明示好惡, 誕發王言, 則俄下備忘中, 有日呈十章之敎, 而臣則以爲如是, 則他日必無繼來者矣. 眞洙曰, 君臣間, 旣有所懷, 何事不可達? 頃者三司, 以逆婢事請對也, 自上有胡辭亂說之敎, 臣等則洞知殿下之意, 非以諸逆招, 歸之於胡亂, 而王言如絲, 其出如綸, 言其末梢, 漸至於渙大也. 不逞之徒, 得聞此敎, 妄自忖度, 謂殿下不嚴於治逆, 轉相誑誘, 莫不雀躍. 尤所痛惋者, 一自大行大王昇遐之後, 擧國哀遑, 而凶黨餘孽, 相與聚會, 謀爲上疏, 殿下深居九重, 何以知之, 而臣等則聞之矣. 渠輩見殿下英明, 卽祚之初, 作爲施措, 動合人心, 戢伏而不敢發矣. 向來胡辭亂說一句語, 轉輾詿誤, 又以閔鎭遠事, 至譴憲臣, 渠輩邪思妄想, 無所不至, 始敢發此疏矣. 臣居常不病於黨論, 君父之前, 豈敢不直言耶? 請罪義淵之言, 雖未畢, 而鎭遠事, 旣發端, 臣當陳所懷矣. 殿下頃日罪尹會, 旋卽反汗, 群下皆仰日月之更, 而然殿下常勉群臣, 以情志之相孚. 臣恐此事, 猶有不相孚者, 臣竊慨然也. 殿下欲放閔鎭遠之意, 臣亦知之矣. 殿下之所以放之者, 以先后同氣之親也. 欲使府夫人相依之意也, 仰體大行朝欲放之意也. 殿下本意, 則出於孝悌之心. 旣出於孝悌之心, 而會敢爭執, 故深以爲駭. 且殿下以言及先后, 爲無嚴者, 以其旣以惻然爲言, 反謂之痛惡, 有若對着故也. 殿下之如是知之, 則以爲無嚴, 亦無異也, 而臣意則以爲, 鎭遠筵奏, 殿下若見之, 必不如是輕議放釋也. 諸臣章奏, 只擧追悔之句, 此外多有不忍提之言, 而未忍登諸章奏, 臣亦何忍提告於今日耶? 然苟其心無他, 則豈以言語不擇, 遽加重罪乎? 此則不然, 其中語意非常, 其時人皆驚惑矣. 其後四凶聯箚果出, 而鎭遠靡然唯諾, 以此觀之, 豈非首尾相照之事乎? 身爲人臣, 何敢如是? 深言之者, 或以爲爲四凶之先倡, 欲以此播諸四方, 以動人心, 而臣則未知其必然也. 四凶之事, 鎭遠先已知之, 而渠以元舅之親, 無一言而唯諾, 則恐得罪於後世, 欲以有諫, 爲他日自解之證, 人臣懷此心, 情狀絶痛, 而容易放釋於今日, 恐殿下未之思也. 臣陳達此言之際, 自不覺傷心矣. 先后之慈愛大行大王, 擧國所共欽仰也. 先后嘗顧托閔鎭厚等, 俾令盡心輔翼, 故鎭厚每對人流涕, 願爲東宮死, 人皆以此賢鎭厚矣. 鎭遠則病於偏論, 黨於昌集, 其兄死後, 乃有此事, 是不但負大行大王, 又負先后之敎矣. 鎭遠苟有人心, 何忍爲是耶? 殿下之欲放之者, 雖出於孝悌之心, 而揆以義理, 則有未安者矣. 至於尹會之避辭, 先后痛惡云者, 以鎭遠, 實負先后故耳. 殿下以先后惻然爲敎, 而會乃以先后痛惡爲言, 故殿下認爲對着, 而實非出於對着也. 然痛惡二字, 未能得先后心事. 周公雖誅管·蔡, 若謂之痛惡, 則非周公之心也. 痛惡二字, 誠非善言之者, 而若其本心, 則豈有他乎? 會事, 雖已還寢, 所懷如此, 故敢達矣. 且殿下之欲放鎭遠, 爲府夫人相依之道, 而臺批則以一啓二啓, 因山已迫爲敎. 有若以鎭遠不得一哭於因山前爲慮者然, 臣實未曉聖意之所在, 而恐有欠於誠字工夫矣. 鎭遠於大行大王, 君臣之分, 舅甥之義, 甘心自絶, 殿下之必欲其一哭於因山前者, 有何義意, 而鎭遠亦敢以何顔, 來哭於都下咫尺之地乎? 鎭遠雖負大行大王, 大行大王不欲負鎭遠, 此盛德事也, 而旋因臺啓, 還寢放釋之命者, 以群下所執之正故也. 今殿下之遽議全釋, 臣未知其合當也. 此是義理所關, 殿下下敎, 若果當理, 則臣子何必固爭, 臣下所執, 若爲不非, 則自上亦何必堅持乎? 上曰, 大意好矣. 不誠云者, 豈以其爲府夫人放釋, 而以因山前來哭爲敎, 而謂之耶? 是有不然者. 閔鎭遠負犯雖重, 大行朝特放, 出於寬厚之意, 終雖還收, 每欲一放, 故必欲使於因山前一哭, 下番以何顔來哭爲言, 而是則在彼, 唯當盡在我之道而已. 予不敢自謂出於孝悌之心, 而儒臣, 旣以孝悌爲言, 上念先后同氣之親, 次念府夫人相依之道, 次念大行朝欲放之意, 必欲於因山前使之一哭, 此三事, 臺諫不思而爭之, 是義理晦塞也. 眞洙曰, 執法之官, 安得不爭乎? 上曰, 執法之官, 亦有父兄, 亦有五倫, 法亦不出於五倫乎? 眞洙曰, 聖心雖根於孝悌, 而義理亦自無窮, 比喩則不襯, 而瞽瞍殺人, 皐陶執之, 執法之官, 固如此矣. 上曰, 此則胡致堂之過言也. 眞洙曰, 此非胡致堂之說, 乃孟子言也. 臣等於先后族屬, 亦豈有一毫傷之之意, 而此則不然, 負犯甚重, 有難輕議, 府夫人年老無依, 情理可愍. 大行朝亦因大臣陳達, 有給廩祿之事, 此固出於軫念之典, 而如欲更加優待, 則自有可行之道, 至於特命全釋, 未免爲過擧, 始雖過擧, 終爲反汗, 是區區之所望也. 明誼曰, 自上以義理爲敎, 臣亦以義理仰達矣. 殿下義理, 異於大行朝, 大行朝則事關聖躬, 雖以追慕之意, 議其放釋, 猶或可也, 而在今日, 則爲負先朝之罪人, 其不可輕議宥釋也, 義理明甚矣. 上曰, 異則異矣. 大行朝不爲之事, 予若爲之, 則是爲不量, 而大行朝, 亦以追慕之意, 常欲放釋, 予則旣有追慕處, 又欲仰體大行朝盛意, 一節有加於大行朝矣. 修撰, 常時經學高明, 而其言似有後弊矣. 乙普明事不聞之乎? 天下難得者兄弟, 易求者田地. 假令得田地, 失兄弟, 心何如? 府夫人, 豈可以一時廩祿, 比視於子息乎? 其言異於蘇瓊之言矣. 眞洙曰, 俄者臣言, 亦非以廩祿爲重也. 府夫人, 方在驪州, 若就近驪州則可矣, 至於全釋, 而使之一哭於因山前, 未知得當也. 曾在肅廟朝, 趙泰一, 以保全戚里之意上疏, 金春澤則竄於遠地, 金鎭圭則處以近地, 使之數聞消息, 臣意以爲, 量移於驪州近處, 俾爲依賴之道, 則恩法俱伸, 臣未知執法之議, 以爲如何, 而臣意如此, 故有所仰達, 至於全釋則不可矣. 上曰, 瞽瞍殺人等語, 孟子猶是亞聖, 故辭氣未免有過處, 若孔子必不爲此言矣. 臺啓以薄昭殺使爲喩, 而亦豈無程子八議之論乎? 閔鎭遠, 終不老死於竄所, 此非終爭之事也. 明誼曰, 薄昭事, 先儒有三層之論, 臣則以爲鎭遠之罪, 不止於殺使也. 巨源曰, 殿下於備忘中, 首以負犯至重爲敎. 臣意謂殿下已知其罪, 故其日召對, 不爲陳達矣. 到今思之, 臣於其時, 失防微杜漸之道, 致有此義淵之疏, 莫非臣不職之罪也. 今日臣等之苦口陳達, 只恐聖德之有累, 夬從臺啓, 還收閔鎭遠放釋之命, 仍正義淵誣先王之罪, 仍下備忘, 明示好惡, 是臣等之至望也. 眞洙曰, 臣之魯莾, 豈有一分知識, 而猶不至於私意橫流矣. 今日縷縷陳達, 豈敢有一毫私惡而然哉? 爲國之道, 必須峻堤防嚴處分然後, 方可以鎭定矣. 彼辛丑之黨, 豈盡爲逆乎? 其中不識頤·集·健命之門者亦有之, 徒以其平日染於黨習, 不能自拔, 又於其中, 尙有不逞之徒, 恐動誑誘, 無所不至, 故至於如四凶之逆, 而不以逆知之, 若此不已, 國事恐無止泊處. 今若嚴加堤防, 明示好惡, 則不但正倫紀而已, 亦爲淑世道之道矣. 義淵疏中斯文是非及志述事, 亦爲提起, 而今欲盡言, 辭說甚長, 如未敢達矣. 天下之事, 乃公理也. 必須毋意·毋必·毋固·毋我, 而後得其正矣. 始思之也, 己之所執, 似爲是矣. 虛心反思, 又有不然者. 今日臣等之言, 殿下試思之, 果其非也, 則非之, 果其是也, 則從之, 豈不合於聖人處事之道耶? 上曰, 俄已盡言, 更無可言矣. 巨源曰, 縷縷下敎, 聖意亦非不以義淵爲護逆, 而猶不罪之, 不幾近於郭公之善善而不能用, 惡惡而不能去耶? 臣等非以罪一義淵爲快, 以一義淵之故, 民彝將斁, 聖德將累, 唯是之爲懼耳. 古語云, 明主可以理奪. 亟加三思, 快允所請, 千萬伏望. 上曰, 善善不能用, 惡惡不能去, 用其人與去其人之謂也, 非謂其言之用不用也. 雖是執滯之意, 予意則已有所料, 更勿煩陳. 巨源曰, 如是屢煩, 極知未安, 而犯顔苦爭, 一時觸忤之罪, 小, 君有過擧, 不能匡救之罪, 大, 所爭者若是細事, 則自上敷心腹諄諄至此, 豈敢不奉承, 而此事則關係至大, 決不敢止此而退去矣. 上曰, 俄已盡言矣. 予心明知其當深治則固宜允從, 而如俄者言, 予意則如此, 而强從臣下之言, 是不誠也, 予不爲是也. 眞洙曰, 殿下在東宮, 學問已深, 義理已明, 於此事, 必不堅持, 而下敎如此, 實是臣意慮之外, 臣等之言, 豈有所見, 而自以爲不至有悖於義理, 更加三思, 亟許允從, 何如? 明誼曰, 所執是則擇善固執, 不必從臣下之言, 而今日儒臣所達, 爲民彝也, 爲國法也. 大舜自耕稼, 無非取於人者. 大舜尙然, 殿下旣知儒臣之言爲是, 而何不夬賜允從耶? 巨源曰, 殿下置臣等於經幄, 非徒欲執經論說, 應文備數而已, 蓋欲隨事盡言, 引君當道也. 臣等之言, 雖不敢自謂善言, 而不無所執. 古語曰, 從善如流. 夬賜允從, 伏望. 明誼曰, 漢高雜伯之君, 猶不憚於刻印銷印, 旣刻旋銷, 似無定見, 而古人云, 刻印銷印, 不害爲高祖之大度, 以殿下轉環之量, 何若是持難耶? 上曰, 刻印銷印, 比喩不襯矣. 眞洙曰, 承旨所達, 非謂其事之同也, 只取其不吝改之意也. 上曰, 旣下備忘, 王言一播, 到今何可追罪也? 此後若有此等事, 竄之配之, 可也. 今罪義淵, 則不可, 儒臣雖有所守, 予亦有所守, 更勿强勸. 巨源曰, 今不罪義淵, 則此後繼義淵而起者, 必將接跡矣. 上曰, 平日以誠信相勉, 而上番以爲此後必將接跡而起, 猶疑予之有所撓奪, 予雖不明, 豈有所牽制於彼輩耶? 君臣之間, 情志之不孚至此, 良用慨然. 眞洙曰, 上番所達接跡而起云者, 蓋慮堤防之不嚴也, 非敢謂殿下之或有所撓奪也. 上曰, 有一言可決者, 今則揮之斥之, 不用而已. 此後又有此等疏, 則承旨知之, 定式勿捧, 可也. 眞洙曰, 此則不然, 求言之下, 毋論疏語之好不好, 政院皆當捧入, 以竢處分, 何可定式勿捧乎? 上曰, 勿捧, 猶謂之不可, 況可罪之乎? 明誼曰, 政院之責, 雖主出納, 旣曰應旨之疏, 皆當捧入, 以竢自上處分矣. 巨源曰, 何必定式而勿捧也? 論語曰, 齊之以刑, 苟能明正義淵之罪, 則此後自無此等凶悖之說矣. 上曰, 孔子曰, 導之以德, 齊之以禮, 導之以政, 齊之以刑, 德與禮, 上也, 政與刑, 次也. 不料儒臣, 以第二件事導君也. 古語曰, 非堯·舜不陳. 予雖自愧, 而儒臣輔導之道, 豈宜如是乎? 儒臣以求言之下, 喉司勿捧爲未安, 而反欲予罪之, 未可曉也. 眞洙曰, 臣意則以爲, 雖凶悖之疏, 政院則不可不捧, 今日喉司, 豈有壅蔽之慮, 而定式勿捧, 則此後流弊, 雖非凶疏, 不無阻搪之患, 何可定式勿捧乎? 巨源曰, 臣意非敢導人主以刑罰也. 如義淵讒巧之類, 雖聖人, 不得不明正其罪, 懲一而礪百, 故所言如是矣. 上曰, 聖人之於刑罰, 不得已後用之, 如卽今所言則無弊, 而俄者所言齊之以刑, 似有弊矣. 巨源曰, 書云, 眚災肆赦, 怙終賊刑. 義淵所爲, 豈非怙終耶? 關係甚大, 非薄物細故之比, 更加三思, 夬正其罪, 是所望也. 眞洙曰, 爲國之道, 有敎化有刑罰, 敎以化之, 刑以懲之, 而今日處分, 則旣不當於敎化, 又不當於刑罰, 不過爲因循姑息之歸矣. 上曰, 予非以今日事, 自謂之敎化也. 嗣服不久, 又無自得之工夫, 豈有敎化感下者耶? 不先化之, 以刑罰先之, 亦豈不歉於自省之道耶? 敎化若行, 則必無此事, 自省之不暇, 何暇罪彼乎? 明誼曰, 堯·舜之敎化何如, 而猶有四凶之不率化者, 殿下之於此事, 以敎化不行自歉, 臣所未曉也. 眞洙曰, 更察苦心陳達之意, 夬允所請, 千萬伏望. 上曰, 俄已言之, 無可言者矣. 巨源曰, 古人以觸犯天威, 比之逆鱗. 臣等咫尺前席, 不避夜深, 如是强達, 亦豈無瀆擾之懼? 而義淵之罪, 自上旣已洞知, 猶不明正其罪, 臣等不勝區區, 爲明主憂, 敢此縷縷, 更加三思, 夬賜允從, 伏望. 眞洙曰, 臣等豈樂爲此苦口之言, 而猶不知止者, 是果爲誰耶? 只爲聖德之或累, 而自上終不開可, 臣實慨然也. 日昨備忘八條中, 亦有容受之量, 有所未盡之敎, 虛受之量, 自古爲難, 不吝不咈, 唯成湯是克, 此是人主所當勉力處也. 古則諫無定官, 工瞽庶人皆諫, 後世則不過臺閣論思之官數路而已, 而於此, 苦心血誠之懇, 猶不允從, 則臣下孰肯爲君上盡言乎? 殿下頃者有褒賞言者之擧, 而於其不難從之事, 褒而賞之, 至於逆心之言, 不賜開可, 則臣恐非開言路之意也. 明誼曰, 賞諫之非貴, 從諫之爲貴, 苟能從之, 豈可踰於賞之乎? 上曰, 此非一時不摡而不從, 前已盡言, 不必强煩也. 巨源曰, 殿下以不必强聒爲敎. 臺批中亦有更勿强聒等敎, 而臣恐非好語也. 臣下苦心力爭, 而謂之强聒, 則不幾近於訑訑之色, 拒人於千里之外耶? 上曰, 俄者不以强聒爲言矣. 明誼曰, 以强煩爲敎矣. 巨源曰, 小臣聽瑩, 而煩聒何異也? 臣等之如是陳達, 亶出於一段苦心, 而殿下視之爲煩聒, 臣實慨然也. 更加三思, 夬賜允從, 何如? 上曰, 俄已盡言, 更勿煩陳. 巨源曰, 此事自上如是持難, 實臣等意慮之外, 臣等未知聖意之所在也. 想或以求言之下, 罪之爲難, 而設使成王大雷風時求言, 而有爲管·蔡進言者, 有爲周公訟冤者, 其將謂之應旨, 而俱收而竝容之耶? 上曰, 成王時, 雖有爲管·蔡. 周公進言者, 唯在於成王之用不用而已, 何知成王之必罪之乎? 今番事, 予非用其言也. 頃者嗣服之初, 有嶺南儒疏, 而優批答之, 今番則不賜批而還給, 好惡分明有在, 又何必罪之也? 上番所謂俱收竝用云者, 未可曉也. 明誼曰, 上番所謂俱收竝容, 乃容也, 非用也. 上曰, 追罪則決知其不可, 前下備忘, 上食時迫, 有未盡處, 備忘還入, 則當改下耳. 眞洙曰, 不必還入, 更下備忘, 似好矣. 上曰, 是則不然, 前言如此, 後言如彼, 則豈不爲糢糊乎? 備忘還入而改下, 有何所妨? 巨源曰, 備忘還入而改下, 有何所妨乎? 但以追罪爲不可, 初雖以爲應旨而不罪, 旣聞臣等之言, 知其有罪而罪之, 有何不可, 而如是持難? 實未曉聖意之所在也. 上曰, 上番此言, 正是誠意未孚處也, 俄者慨然云者, 正指此等事耳. 備忘旣許改之, 此外更無他道矣. 巨源曰, 殿下因臣等之言, 似若勉强而爲之者, 是豈從諫如流之道乎? 臣亦慨然矣. 上曰, 若出於勉强, 當如追罪之終始不許, 豈許備忘之改下乎? 巨源曰, 臣等誠意淺薄, 言辭拙訥, 咫尺前席, 終不能回天, 莫非臣等之罪也. 夜已深矣, 不得已退去, 而實有愧於古人牽裾折檻之風, 自上更加深思, 夬正其罪, 是所望也. 明誼曰, 今雖夜深, 備忘還入乎? 上曰, 已頒布乎? 明誼曰, 闕內各司謄出, 自然頒布矣. 上曰, 上疏人已知之乎? 明誼曰, 必知之矣. 上曰, 明朝入之. 巨源更進伏曰, 古語曰, 從善如流, 言其速也. 如知其非矣, 斯速已矣, 何待明日乎? 宋孝宗夜漏已下, 秉燭讀疏. 今雖夜深, 卽令還入而改下, 好矣. 上曰, 俄以頒布與否問之者, 蓋以此也. 旣已頒布, 則改下早晩無關, 故使於明朝入之矣, 予非以夜深爲難而然也. 儒臣之言如此, 承旨出去, 卽爲入之, 可也. 諸臣以次退出.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 6일

승정원일기 578책 (탈초본 31책) 영조 즉위년 11월 6일 병오 26/33 기사 1724년 雍正(淸/世宗) 2년宋時烈을 復享하는 일 등에 대한 所懷를 진달하는 宋載厚의 상소

○ 淸州幼學宋載厚疏曰, 伏以, 昊天不弔, 臣民無祿, 大行大王, 奄棄群臣, 率普之慟, 曷有其極? 恭惟我主上殿下, 新服厥命, 夙夜祗勤, 雖在諒闇, 屢發絲綸, 凡所以一言一事, 何莫非聳動群聽? 一新衆目, 至誠懇惻之心, 求治願理之意, 溢於言表, 此正東方萬世之福, 國家無疆之休. 凡爲殿下臣庶者, 孰不拭目欽仰, 翹足治平之盛哉? 然數月之間, 天災疊出, 星變虹異, 迭相發現, 冬日恒曀, 雷雨非常, 而乃者燁燁轟轟之變, 又極不令, 是何仁愛之天, 若是示警, 而不知甚樣禍幾, 伏在冥冥之中耶? 我殿下, 中夜惕然, 特下備忘, 丁寧八條之敎, 無異六事之責. 噫, 今日可言者, 非一二事, 民生之困悴, 朝政之紊亂, 凡可以召災雖異, 不可毛擧, 而此猶歇後事. 昔宋臣李侗, 謂朱子曰, 今日可言者, 三綱不正, 義理不明而已. 臣亦請就今日可言者, 略言之. 嗚呼, 殿下所居之位, 卽我先王之位也. 踐先王之位, 法先王之訓者, 政爲今日當務, 而尊斯道辨邪正, 尤爲當務中最先者. 先正臣宋時烈學問高廣, 天資間世, 屹然有泰山喬岳之象, 蔚然爲百代師儒之宗, 受知孝廟, 際遇最盛, 攘夷尊周, 自任以春秋之義, 拒詖闢邪, 自負以世道之責, 故尊其人者, 君子也, 陽也, 反其道者, 小人也, 陰也. 惟我肅廟, 深知其然也. 特以明斯文扶世道, 作大公案於丙申之處分, 陰陽是非之辨, 廓然大正, 可以配禹之功矣, 而手書院額, 以寓敬慕之心, 又於大行大王聽政之日, 不先他事, 以此昭揭曰, 近日事, 處分正, 是非明, 事關斯文, 顧不重歟? 故特言之. 予志汝遵, 莫之或撓, 又以書示, 予意爲題, 特成一段文字, 入於御製中, 至以深究義理, 是非大定, 可以有辭於後世, 爲子孫者, 須遵此意, 堅持勿撓, 可也. 嗚呼大哉, 聖人之言也, 可以建天地而不惑, 質鬼神而無疑. 由此觀之, 肅廟之意, 以爲此不但不可撓於大行之朝, 亦不可或撓於千萬代之後, 爲肅廟後嗣者, 擧有其責矣. 今日廷臣, 亦是肅廟之臣子, 則苟有一分嚴畏之心, 何敢動搖金石之訓於仙馭上賓之後耶? 伏況大行大王, 以出天之聖孝, 初無一分變撓之意, 而伊日廷臣, 不滿於肅廟, 常懷怨懃之心, 言言而必欲背馳, 事事而必欲變改, 末乃肆然爲啓曰, 非先王之本意, 終至撤去院享. 嗚呼, 是可忍乎, 是可忍乎? 毁棄先王之定訓者, 此輩也. 欺蔽大行之聰明者, 此輩也. 然則此不但得罪於肅宗, 亦且得罪於大行殿下, 其可與得罪父兄者, 視若尋常, 而共國事乎? 此輩罪惡貫盈, 而殿下不但不加誅罰, 乃反崇奬而寵擢之, 今日超資, 明日越序, 其於新命初天之道, 豈不盭哉? 噫, 庚子天崩, 今幾日矣, 而是非之變易, 一至於此? 後世之譏議, 士林之憤菀, 有不暇言, 而肅廟在天之靈, 赫然昭臨, 則其將以爲何如也? 倘殿下, 僾然深思, 則亦必惕然而感矣. 嗚呼, 天心之不豫, 災異之非常, 是誰之咎歟? 臣愚以爲, 亟命有司, 復有院享之儀, 而快正彼輩背負聖訓之罪, 以告八域, 以謝肅廟, 則天心可悅, 災異可弭矣. 先正臣權尙夏, 以宋時烈之嫡傳, 養道山樊, 德粹學純, 任斯文之丕責, 爲一世之宗仰. 唯我肅宗大王尊禮之篤, 無間終始, 是故丁酉溫宮引接之日, 際遇之隆, 逈絶千古, 殿下想亦親覩而記有之矣. 唯彼一種害正之輩, 常懷媢嫉之心, 罔極之誣, 至及於身後, 乃有追奪官爵之擧, 噫嘻痛哉. 彼幺麼致雲, 以逆孽亂家之豎, 敢售毒正誣賢之手, 乃以依倚巨猾等語, 誣衊時烈之淵源門路, 人之爲言, 胡至此極? 且其臚列, 無非上變之語. 至曰謂國可讐, 謂君可叛, 謂父子可絶, 此乃天地間所不容之極惡大罪. 使其言而有一分近似, 則其罪不但追奪而止矣. 如果不然, 則言者自有反坐之律矣. 自古宵人誣賢者何限, 而莫不巧飾其疑似, 以爲題目, 未聞以此等萬萬不近凶悖之說, 忽地直驅, 而肆然爲說, 若是其無憚也. 噫, 以兩朝禮遇之儒賢, 遽被一妖豎之橫誣, 至及泉壤之禍, 從古以來, 寧有是耶? 今者皇天之示警, 未必不由於此等處, 亟宜快雪泉塗之誣, 克致尊賢之誠, 又正致雲之罪, 施以當律, 而特放京外諸生之爲先正辨誣而被謫者, 以示崇儒之盛意, 則斯可爲答天譴之一端矣. 臣旣以尊斯道法先王, 爲弭災之第一策. 故其於聖敎所問八條, 未假臚列以對, 而至於窮人抱冤, 未達九重之敎, 竊有結轖於中者, 敢此附陳焉. 嗚呼, 黨錮之禍, 何代無之, 而未有如此輩之潛眈旁狺, 齦螫善類, 必欲空國而後已者也. 半國簪紳, 擧移嶺海, 三年謫籍, 無一得釋, 兩朝禮待之儒賢, 顚死道路, 九十癃老之重臣, 倂囚海島, 甚至哇哇之童, 年未齠齕, 亦被行遣, 各投窮海, 骨肉流散, 行路涕洟, 以至於生居元勳國舅之尊者, 死爲飄零無主之鬼, 第宅莫保, 香火靡依, 翼陵在天之靈, 亦必傷痛於冥冥之中, 殿下念及於此, 豈不衋然有感於聖心乎? 噫, 一夫痛哭, 五月飛霜, 匹婦呼天, 震風擊柱, 而況半國之衆, 公卿之尊乎? 至於閔鎭遠之特放, 聖敎懇惻, 孰不感泣, 而尹會一啓, 誣及先后, 其罪名甚重, 削黜之罰, 亦云末減, 而經幄·喉司之臣, 相繼營救, 略無顧忌, 嗾囑諸臺, 日事連啓, 其慢君黨惡, 縱恣無嚴, 胡至此極? 此徒無狀, 已不足言, 而聖明在上, 一任幻弄, 莫之恤焉, 臣竊惜之. 噫, 黨與成下, 主勢日孤, 則此正臣子沫血盡言之日, 而簪存舊臣, 從班出入之人, 或屛伏近郊, 或奔哭都下者, 不爲不多, 擧皆畏怵逡巡, 無一人言之者, 臣竊爲之慨然也. 臣身在草莾, 蹤跡卑賤, 而其尊君斥邪之心, 不後於人, 思欲畢攄肝膈之蘊, 一陳紸纊[黈纊]之下, 裹足遠來, 治疏將上之際, 得見聖上求言之敎, 適下此時, 辭旨懇惻, 有足感動, 衷悃益激, 不避忌諱, 略陳一言於明旨之下. 伏願聖明, 特恕僭猥, 曲加察納, 則國家幸甚, 斯文幸甚. 臣不任云云.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 10일

승정원일기 578책 (탈초본 31책) 영조 즉위년 11월 10일 경술 7/35 기사 1724년 雍正(淸/世宗) 2년柳鳳輝에게 傳諭한 결과를 보고하는 朴文秀의 서계

○ 記事官朴文秀書啓, 臣承命馳往于崇禮門外左議政柳鳳輝處, 傳宣聖諭, 仍授命召, 則以爲, 臣之所被人言, 雖滅身湛宗, 有不足以贖其萬一, 爲人臣子, 得此罪名, 顧何以自立於天壤之間哉? 不自意恩諭特下於泥首之所, 王人相隨於席藁之地, 臣感極而泣涕, 無從惶蹙, 而措躬無地, 終夜不寐, 求死不得. 又於千萬夢寐之外, 史官儼臨, 授以命召, 宣以聖旨, 十行辭旨, 勤勤懇懇, 冥可以泣鬼神, 頑可以動木石. 臣雖無知, 秉彝不泯, 伏讀未半, 聲淚俱下, 不知此身之所在. 臣之爲殿下一死之心, 銘鏤已久, 況伏承不可捨予之敎, 而猶不免爲辜負之歸者, 誠不有萬萬不獲已者. 仰惟天地之仁, 日月之明, 亦庶幾諒臣窮迫之情矣, 命召之還授, 今至再次, 而決非城外胥命之人所敢仍帶者. 從當使府史齎呈, 尤不勝死罪之至云矣, 敢啓. 傳曰, 知道.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 10일

승정원일기 578책 (탈초본 31책) 영조 즉위년 11월 10일 경술 30/35 기사 1724년 雍正(淸/世宗) 2년先王을 誣辱했던 李義淵을 誅殺하고 그 일로 進言했다가 遞職당한 儒臣의 還職을 청하는 趙翼命의 상소

○ 副應敎趙翼命疏曰, 伏以臣昨以義淵懲討事, 與三司諸臣, 約於今日, 相率求對, 合辭力請, 方此詣闕之際, 聞校理李巨源, 修撰李眞洙, 相繼譴遞, 館直一空, 僚員不齊, 無以成登對矣. 臣不得已退歸私次, 略以筵席所欲陳者, 仰塵睿覽, 惟聖明照察焉. 噫, 義淵誣先王之罪, 尙忍言哉? 自古凶孼亂賊之蓄禍心懷逆腸者, 雖於人所不知不聞之中, 潛售其妖惡不道之事, 無所不至, 而犯上不道底語, 猶不敢肆然顯言者. 蓋以民彝人紀, 撑持乎宇宙, 雖亂賊凶孼, 猶有所顧畏而然也. 今者義淵, 亦一先王之臣子, 乃敢於殿下之前, 直進此誣先王之說, 噫嘻, 天下寧有是耶? 在殿下今日之道, 所當惕然驚痛, 誅戮此賊之不暇, 而前後聖敎, 不過曰護黨護逆, 未嘗以誣先王三字, 明定其罪案. 猶使夫此賊, 假息於天地之間, 噫嘻, 以我殿下因心之友, 出天之孝, 而乃爲是耶? 臣恐自玆以往, 民彝斁人紀絶, 環東土數千里, 將至於糜爛之境矣, 可不懼哉? 其所謂不幸有倦勤之疾, 辛丑以後事, 皆非先王意云者, 絶悖窮凶, 臣不忍泚之於筆舌, 而第此顧命群臣, 策我殿下等語, 不得不慕焉. 噫嘻, 惟我先大王, 乃於卽祚之翌年, 策我殿下於儲副之位者, 良以殿下次嫡之重, 介弟之尊, 宜付畀此大器也. 亦以夫殿下孝友之姿, 仁明之質, 宜負荷此大位也. 惟我兩聖授受之際, 至德盛節, 藹然可見, 卓乎莫尙, 而顧彼幺麼一凶豎, 乃敢以唐·虞盛事, 隱然歸功於元惡巨憝, 有若門生天子定策元勳者然, 噫嘻痛矣. 義淵負犯, 視兩賊尤萬萬, 而畢竟勘罰, 不過島配而止, 如是而其能扶人紀植民彝, 以有辭於天下後世耶? 今者趙·柳諸臣之被誣, 非不爲至冤, 而惟我先大王, 尙受此罔極之誣, 則惟彼諸臣, 亦何暇論也? 伏願殿下, 快揮乾斷, 亟誅此賊, 以慰先大王在天之靈, 以洩一國臣民之憤焉. 且臣於儒臣譴遞之擧, 竊爲慨然, 敢此附陳焉. 日者儒臣之深夜求對, 縷縷進言者, 亶出憂愛之忱, 而殿下乃復追提於屢日之後, 譴遞相續, 不少留難, 此何景象, 此何擧措? 亦願殿下, 特還其職, 以示轉圜之量, 千萬幸甚. 臣無任激切悲憤之至, 謹昧死以聞. 答曰, 省疏具悉. 李義淵事, 已諭於憲臣之批矣, 而爾疏因義淵凶悖之說, 先王尙受云. 請討雖急, 語甚不擇, 誠可異也. 特遞儒臣, 非因請對之事, 則追提屢日之言, 何其不諒之甚哉? 亦未曉也.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 11일

승정원일기 578책 (탈초본 31책) 영조 즉위년 11월 11일 신해 35/53 기사 1724년 雍正(淸/世宗) 2년柳鳳輝에게 傳諭한 결과를 보고하는 宋徵啓의 서계

○ 假注書宋徵啓書啓, 臣承命馳往于崇禮門外左議政柳鳳輝處, 傳宣聖諭, 仍授命召, 則以爲, 臣之奔迸出城, 已三日矣. 王人仍留於委巷, 諭旨相望於道路, 慰解敦勉, 愈往愈勤, 至以哀疚之中, 如添一疾爲敎, 此豈無狀賤臣, 所敢聞於君父之前者哉? 臣感極生悲, 淚盡繼血, 抑塞悶切, 呼號崩迫, 實不知所以仰對也. 臣於人言, 固未嘗一毫怨懟, 而若其所以聲罪者, 則覆載難容, 金木猶輕, 而今聖明之所以視遇臣者, 則不啻若日月之照重蔀, 雨露之霑枯荄, 臣雖至愚迷而極冥頑, 亦非喪心而易性, 則豈至於捨袵席而自投坑塹之理也哉? 顧以赴湯蹈火之心, 甘爲辜恩慢命之歸於其間, 誠有萬萬不獲已者. 蓋朝廷之事體極嚴, 人臣之分義甚重, 倘聖明, 垂憐於觳觫之狀, 則特命舍之而已. 至於欲責之以輔相之任, 則實非事體之所宜也. 臣幸得保軀命, 則亦當闔門感祝而已. 若或妄恃寵靈, 萌一分冒進之心, 則決非分義之所敢出者也. 臣之日夜懇禱而切祝者, 唯在於亟命召還偕來之史官, 許遞匪據之職名, 而至於命召之隨下還納, 非不知萬分惶悚, 惟其不可仍帶於席藁之中, 則明矣. 將未免又犯煩猥之誅, 尤憎死罪死罪云矣, 敢啓. 傳曰, 連遣史官, 諭予至意, 而卿心莫回, 巽讓冞篤, 愕然且慙, 無以爲諭. 噫, 漢之霍光, 雖被上官桀之誣, 而漢昭辨詐之後, 光更無固辭之語, 此誠古之君臣誠意相孚之致, 心常欽歎矣. 予雖誠淺, 雖不及於古人, 其於待大臣之事, 自以誠信期之, 一辭二辭, 詣朝漠然, 是因予平日未能見孚於大臣之致, 愧恧之外, 夫復何諭? 命召, 令史官更爲傳授, 卿其須體至意, 幡然入來, 用副朝野之望.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 11일

승정원일기 578책 (탈초본 31책) 영조 즉위년 11월 11일 신해 50/53 기사 1724년 雍正(淸/世宗) 2년病勢와 情勢를 이유로 削職시켜 줄 것과 先王을 誣辱한 李義淵을 嚴鞫에 처할 것을 청하는 李普昱의 상소

○ 修撰李普昱疏曰, 伏以臣曾在先朝, 猥沐洪造, 絲毫莫補, 弓劍遽遺, 哀均若喪, 慟偏無祿, 深追殊遇, 圖報何地? 幸玆天啓睿智, 光膺寶曆, 德音渙發, 而中外皷舞, 朝綱振肅, 而百僚率職, 臣方收淚拭目, 悲喜交中, 不意玉署新命, 踵及於南土歸覲之日, 臣聞命驚惕, 誠不知其所以自措也. 恩召之下, 不敢久稽, 扶病登途, 昨纔入城, 而觸冒風寒, 症情不輕, 素患痰癖, 挾冷用事, 涔寂床席, 轉動無路. 且臣病狀之外, 實有所自劃於心者, 今春館錄, 極選群英, 才學出類者, 亦或見遺, 而如臣蔑裂, 猥被收錄, 不待人言, 自愧苟充, 圈會纔畢, 物議橫生, 混沙之論, 雖未及於登奏, 而濫竽之譏, 已不勝其喧藉, 臣雖無恥, 何敢以館職自居哉? 若其選部之久不備擬, 亦可見其公議, 故士友之如臣言者, 莫不謂臣之此選, 匪榮伊辱, 未或有勸臣應命者, 臣雖欲冒恥投入, 其於已閉之門, 何哉? 雖然, 臣之不敢冒當者, 亦不但在此也. 臣倖竊科第, 學識魯莾, 至於經傳之蘊粵, 古今之治亂, 殆若聾瞽, 此則曾廁胄筵, 實爲淵鑑之所洞燭者, 見識素乏, 言議巽懦, 一任尸素, 此則累入臺地, 已致朝紳之所共嗤者, 豈有如臣見識, 如臣言議, 苟然充數於儒臣之列者, 而其於朝夕論思之任, 左右顧問之責, 將何以當之哉? 若使臣不諒才分, 不顧公議, 驅策病軀, 貪冒榮次, 則是乖聖朝方張之四維者, 臣也, 累聖朝淸明之新化者, 臣也. 他日之論殿下初政者, 必以臣以爲捐廉恥喪風節之首焉, 此尤臣所大懼者也. 伏願殿下, 察臣力辭之意, 不但出於疾病之難强, 實出於情勢之不安, 諒臣必遞之義, 非特出於情勢之不安, 而實出於才分之不稱, 亟命鐫削臣職, 仍令銓曹, 勿復擧擬, 不勝幸甚. 臣旣不以儒臣自處, 則今於辭疏之末, 不宜贅陳他說, 而竊伏聞近日事, 有萬萬痛迫者, 略攄一二, 惟聖明垂察焉. 夫義淵之誣辱先王, 罔有紀極, 而殿下諉以應旨之言, 尙靳嚴鞫之請者, 何哉? 此輩之心以爲, 誣毁先王然後, 辛丑之逆, 可以掩護. 乃敢以倦勤之疾四字, 肆然爲說, 終至以辛丑以後事, 皆非先大王之意. 然則辛丑以後四載之間, 大小政令, 謂出於何所, 而將置先大王於何地耶? 三手之謀, 畢露無餘, 王法快正, 國綱已伸, 則雖令喜·器·謙·澤之輩, 復生於今日, 尙不敢發諸口而解其罪, 何敢於莾·卓臠肉之後, 唐突比擬於周公, 若是其無嚴耶? 伏聞日者, 殿下因執義臣尹會, 引聖后爲說, 特加嚴旨, 旋卽還收, 此雖出於殿下一時之敎, 而至若聖敎有曰, 以平人之心言之, 先父母, 言於辭氣之間, 則爲人子者, 其果安乎? 此實孝子尊親之至情, 自不覺其發於辭也. 今我大行在殯, 因山未過, 幺麼一賊, 直加誣衊, 而殿下終不快正邦憲, 則豈不有乖於前日責憲臣之敎乎? 臣恐殿下, 以求言容罪之聖量, 反取曲貸凶賊之譏議矣. 且殿下, 不惟不鞫問, 又從以護黨二字, 輕輕論之, 噫嘻, 三手之逆, 比諸周公者, 其罪不過於護黨, 則所謂護逆二字, 將指何等物而設耶? 若此不已, 則豈非殿下之好惡, 欲明而不明, 殿下之綱常, 欲重而不重歟? 好惡不明, 則邪正倒置, 綱常不重, 則倫紀斁絶, 忠逆混淆, 義理晦塞, 眩天聽禍人國者, 不特此凶邪輩數人而止, 臣恐今日國家, 將無稅駕之所也. 伏乞亟回聖斷, 快允淵賊嚴鞫之請, 明正典刑, 宗社幸甚, 臣民幸甚. 臣無任屛營祈懇之至, 謹昧死以聞. 答曰, 省疏具悉. 義淵事, 已諭於前後批旨矣, 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 12일

승정원일기 578책 (탈초본 31책) 영조 즉위년 11월 12일 임자 4/50 기사 1724년 雍正(淸/世宗) 2년柳鳳輝에게 傳諭한 결과를 보고하는 宋徵啓의 서계

○ 假注書宋徵啓書啓, 臣承命馳往于崇禮門外議政府左議政柳鳳輝所住處, 傳宣聖諭, 還授命召, 則以爲, 臣自出城以來, 聖旨之特宣者, 今已至三, 而每一擎讀, 輒有不敢當之恩諭. 至於今日未能見孚之敎, 尤有所不敢承聞者, 震灼之極, 罔知攸措. 噫, 君臣猶父子也, 父雖怒不悅而撻之, 子不敢怨. 況以臣之所遭, 聖明之所以開釋而慰諭之者, 不啻若慈父之詔愛子. 臣若有一分自阻之意, 則是豚魚之不若, 尙何以容息於覆載之間哉? 且臣於聖敎中所引霍光事, 衷情激越, 血淚橫逬, 爲人臣子, 罹罔極之境, 而得蒙君父之昭察者, 從古何限, 而豈有如臣今日之所遭逢者哉? 今聖上, 旣以誠信諭之, 則臣亦何敢爲虛辭飾讓之計, 而臣之所欲自伸其分義者, 唯在於速解職名而已. 此臣所以承此曠絶之恩數, 而冥頑若無所知識者也. 命召之屢煩還授, 史官之曠日於守城, 亦有萬萬惶悚者, 稍竢精神少定, 謹當以文字仰暴云矣, 敢啓. 傳曰, 知道.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 12일

승정원일기 578책 (탈초본 31책) 영조 즉위년 11월 12일 임자 35/50 기사 1724년 雍正(淸/世宗) 2년李義淵에게 島配 대신에 典刑을 내려줄 것과 病勢와 情勢를 이유로 削職을 청하는 兪命凝의 상소

○ 大司諫兪命凝疏曰, 伏以諫省新命, 忽及於病伏牀笫之中, 臣誠驚惶感激, 罔知攸處. 顧此言責之任, 決非疲劣衰鈍已試蔑效者所可堪承, 在臣自處之道, 唯當控免之不暇, 而第於日昨義淵勘罪之事, 竊不勝憂慨之忱, 敢將草草數語, 仰瀆宸聽, 唯聖明少垂察焉. 噫嘻痛矣, 義淵誣衊先朝之罪, 可勝誅哉? 惟我大行大王, 四載端臨, 宵旰憂勤, 一日萬幾, 罔或闕遺, 而渠敢曰, 不幸有倦勤之疾, 此其誣一也. 因心愛篤, 裕後慮遠, 早建儲位, 永固國本, 而渠敢以定策大計, 歸之於逆臣, 有若先王不能有無於其間, 此其誣二也. 廓揮乾剛, 獨運神機, 迅掃凶孽, 以安宗社, 而渠敢謂辛丑後事, 非先王之意, 此其誣三也. 噫嘻痛矣, 渠亦先王之臣子, 苟有一分人理, 則當此仙寢未冷, 聖心哀慕之日, 何忍以此等凶悖罔極之說, 肆然加之於不敢擬之地乎? 此實先王之賊臣, 殿下之深讐也. 在聖朝懲討之義, 固宜顯彰厥罪, 明正典刑, 以慰先王之靈, 俾洩神人之憤, 而今殿下, 始則以護黨無倫等敎, 泛然斥之. 終焉以末減之典, 薄施島配, 而至於誣先王不道之罪, 則未嘗嚴辭痛辨, 致使幺麽一逆豎, 尙今假息於覆載之間, 天下後世, 以今日殿下之刑政, 謂如何哉? 臣竊痛之. 伏願殿下, 亟從諸臣沐浴之請, 使王章快伸, 倫常得正焉. 臣於向者累朔供劇之餘, 衰疾沈痼, 危證迭發, 形神幻脫, 斷無自力就列之望, 而嚴召之下, 不敢坐違, 擔曳來伏於九閽之外, 咫尺天陛, 無路入謝, 不得不拜章徑歸, 臣罪至此, 尤萬萬矣. 伏乞聖明, 俯賜諒察, 亟命鐫削臣職, 以警具僚, 以延殘喘, 不勝大願. 答曰, 省疏具悉. 義淵事, 已諭於前後批旨矣, 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 12일

승정원일기 578책 (탈초본 31책) 영조 즉위년 11월 12일 임자 37/50 기사 1724년 雍正(淸/世宗) 2년중임을 감당할 능력이 없다며 免職을 청하는 尹淳의 상소

○ 兵曹參知尹淳疏曰, 伏以臣於數日來, 以誌文書寫事, 進詣都監. 再昨伏聞有兼春秋差下之命, 臣之當初苦懇祈免, 聖明之許副, 未逾旬日而復授之, 不加審焉, 臣之蒙鹵伎倆, 其間不作別人, 惶愧不敢當之義, 又自若也. 其何敢以一辭得免, 謂盡我廉義, 而以再入爲榮, 冒承其本來萬萬無稱之任哉? 區區所守, 匪石可轉, 昨日召牌之下, 未得祗赴, 而例勘猶寬, 懍蹙冞深, 玆敢瀝血控籲, 仰冀早賜處分, 毋俾引日虛帶, 徒使史事遷就焉. 仍竊惟念臣之一出, 非可爲而爲者, 十行隆批, 夐絶千古, 筵席恩敎, 許伸廉隅, 以臣糞土之陋, 得此於君父, 聞者亦爲代感, 非臣糜粉, 所可仰報萬一, 玆不免冒厚顔負初心, 一謝天陛, 粗伸感激之忱, 而且冀聖朝之不復煩屑越之恩於眇末一小臣耳. 然其濫資之苟承, 臣心愧恥. 若撻市朝, 則因仍盤礴, 有不忍爲者, 一造晨班, 宿證越加, 叫呻多日, 生意頓盡, 書寫之役, 亦莫以自力, 陳章丐免, 竟未上徹, 而一日二日, 事役窘急, 不得不忍痛始寫, 而違召犯科, 不敢在公, 退歸竢命, 往來屑屑, 其踪跡之苟艱, 人所竊笑. 伏乞天地父母, 特推遂物之仁, 竝臣本職, 亟許鐫免, 俾臣歸死鄕廬, 以靖私義, 不勝千萬大願. 臣於治疏將上之際, 特敎又下, 庚牌狎至, 震駴罔措, 不敢坐違, 隨詣闕外, 拜章而退, 乞命有司, 重勘臣屢逋之罪, 以礪臣工焉. 答曰, 省疏具悉. 向日引嫌, 旣涉過當, 而今又控辭, 尤亦過矣, 爾其勿辭, 從速察職,

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 12일

승정원일기 578책 (탈초본 31책) 영조 즉위년 11월 12일 임자 40/50 기사 1724년 雍正(淸/世宗) 2년함께 오라고 보낸 史官을 소환하고 削職시켜 주기를 청하는 柳鳳輝의 상소

○ 左議政柳鳳輝疏曰, 伏以昨者史官, 再宣聖旨, 前有送待城外之敎, 後有必趁門限之命, 事未前聞, 恩出常格, 臣隣相傳, 皆以爲榮, 顧臣惶感, 當復如何? 聖恩至此, 不知死所. 噫, 臣自遭人言以來, 欲思則心寒而骨驚, 欲言則口呿而舌縮, 天地雖大, 一身難容, 日月雖明, 寸心莫暴, 晝而不知求食, 夜而不能假寐, 忽忽若窮人之無所歸矣. 乃蒙聖慈, 深加照察, 臣以短疏, 略暴危悰至懇, 則聖批開釋, 不翅縷縷, 臣有痼疾, 一未入侍殯殿, 則聖念曲軫, 特命入參, 胥命金吾, 則遣史官而令臣偕來, 迸出城外, 則賜別諭而命臣卽入, 以至昨日, 恩諭荐降, 其所開示而敦勉者, 一節加於一節, 以今日人言之構捏爲敎, 是諒臣之本情也. 以古者君臣之相孚爲諭, 是待臣以誠信也. 凡此委曲之寵諭, 優渥之恩數, 有非無狀賊臣所當得於席藁之中者, 而雖使臣自爲之說, 亦何以過此? 臣雖頑如木石, 亦具心腸, 感德之深, 畏威之嚴, 寧有窮己, 而不敢爲一分轉動之計者. 誠以人臣, 負此罪名, 無以自齒於人類, 則一日冒據於具瞻之地, 非但大損朝廷之事體, 在臣私義, 實有所萬萬惶悚者矣. 臣之卽今道理, 唯有泥首恭俟而已. 宜不敢以文字, 仰干嚴聽, 而累度特諭之下, 一向泯默, 亦甚惶恐, 玆不得不披瀝肝血, 冒萬死仰首鳴號. 至於命召, 非在外待罪之臣所可仍帶, 謹使府史, 呈納政院, 尤增死罪. 伏乞聖慈, 天地父母, 俯賜矜憐, 亟命召還史官, 仍許鐫削臣職名, 以重國體, 以靖私義, 不勝大願. 答曰, 省疏具悉卿懇. 前後之批, 罄悉予意, 更何多誥? 噫, 相臣去就, 不宜如是. 屢次批旨, 文不如言, 卿其須體如渴之意, 卽爲入來, 則予當面諭於卿者. 噫, 卿雖邁邁, 豈不一見予面而後, 定其去就耶? 坐而達宵, 當待卿來矣.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 12일

승정원일기 578책 (탈초본 31책) 영조 즉위년 11월 12일 임자 49/50 기사 1724년 雍正(淸/世宗) 2년旡妄閣 廬次에 金東弼 등이 입시하여 金一鏡이 製進한 哀冊文을 改撰하는 문제, 崔補의 絶島定配, 李鳳鳴의 遠地定配, 陵幸의 停寢을 청한 李漢東의 상소를 태워버리는 문제, 李義淵에게 鞫問을 실시하는 문제 등에 대해 논의함

○ 甲辰十一月十二日申時, 上御无妄閣廬次, 左承旨金東弼, 同副承旨鄭錫三, 國葬都監堂上李世最請對, 正言柳時模, 同爲入侍時, 假注書洪曙, 記事官李喆輔·申致謹. 李世最曰, 哀冊文, 島配罪人金一鏡, 旣已製進, 而一鏡, 方在罪籍中, 其文用乎否乎? 摠裁官送言, 使臣等轉稟, 故敢達矣. 上曰, 若已用, 則改之誠重難, 而如未及用, 則改撰, 可也. 李世最曰, 然則使預差改撰乎? 上曰, 唯. 預差, 誰也? 世最曰, 李師尙也. 金東弼曰, 臣等忝在近密, 目見聖上嗣服之初, 至誠圖治, 遇災求言, 求助臣隣, 誠意藹然, 深軫朋黨之弊, 思恢蕩平之治, 至於下本院之敎, 亦曰, 嗟爾近密之臣, 先務寬平之意, 保我邦國. 又曰, 爾等, 務公祛私, 致乎? 又於日間, 以金一鏡事, 有處分之事, 而或慮甘心黨逆之輩, 惎間君臣, 沮敗國事, 特下備忘, 事係黨論者, 雖稱應旨, 使之切勿捧入, 又下敎本院, 誣大臣護逆之疏, 亦勿捧入, 臣等聚首莊誦, 欽仰我殿下嚴處分明討逆之盛意, 而失志不逞之輩, 因一處分一鏡之事, 妄揣上意, 謂此機可乘, 敢生網打搢紳之計, 凶言悖說, 日積公車. 今者, 京畿幼學崔補稱名人, 來呈一疏, 而因一鏡事, 直驅在廷臣僚於惡逆之科, 一則曰, 上自大臣, 下至庶僚, 同一賊鏡之逆腸, 徒知忠於賊鏡, 不知忠於殿下, 一則曰, 天位孤危, 賊勢鴟張, 難知之變, 不測之禍, 在於毫忽. 又曰, 國家柄用之大臣, 首犯惡逆罔測之科, 末又伸救誣先王之義淵, 少無顧忌, 其因一人, 而禍一世之狀, 萬萬痛惋. 臣等, 當依誣大臣護逆黨之疏, 勿爲捧入之聖敎, 直爲退却, 而其疏, 便一急書, 自上不可不一覽處分, 故臣等, 相率請對而持入, 乞賜睿覽後, 當以所懷仰達矣. 上曰, 承旨讀其疏, 可也. 金東弼展讀畢. 上曰, 其中將相一轉語, 更讀之, 可也. 金東弼, 更讀畢. 上曰, 一鏡島配, 非因李鳳鳴之疏而發也. 辛丑之事, 尙忍言哉? 李匡輔爲春坊入侍時, 請改金濟謙所書屛風, 予亦不欲見之, 故改之, 到今言之汚口矣. 敎文, 出於朝紙, 予豈不得見之, 而未知外議之如何矣. 今見承宣前日之疏, 則所論, 可知其出於公心矣. 一鏡自明之疏, 雖曰此文字, 古文亦多用之云, 而第其出處, 乃是何等處也? 叫號殯殿, 心焉欲裂, 今此島配, 可謂末減, 而旣已參酌定罪之後, 又慮一種護逆之徒, 不知予心, 因此事繼起, 故其後備忘, 明示予意, 而崔補之疏, 又復如此, 蓋義淵之疏, 不知予之本意而發, 容有可恕之道, 今日崔補, 則備忘之後, 又復如此, 妄相揣度, 闖生疑亂之計, 其罪則又有甚於義淵, 不可不嚴懲, 疏儒崔補, 絶島定配, 當日內押送配所, 可也. 金東弼曰, 一鏡事處分, 出於入覽臣疏之餘, 而聖敎中拈出臣疏中衆口譁然, 指爲狂怪等句語而爲敎, 至擧臣疏, 敎之以如是嚴截, 而遂有投畀之典矣. 今此崔補之疏, 論一鏡以大逆不道, 論諸臣以同一賊鏡, 果如其言, 則臣之只論敎文文字之荒雜乖謬, 而不及誅討之請者, 死有餘罪, 臣當首伏王章, 不得不以當初陳疏時事實, 冒死言之, 臣於其時, 待罪水原, 得見敎文謄文, 初則泛看而不能覺察, 追聞蹀血二字, 有出處, 此文字, 雖曰雜出於古文, 莫重代撰之文, 未免爲大段妄發之歸. 然一鏡, 若中心有意而書之, 則卽一不道之大逆, 今日廷臣, 孰敢有一毫顧惜之意, 而尙緩於請討乎? 蓋一鏡, 爲人麤厲, 文亦荒雜, 凡於綴文之際, 雖小小疏章, 荒雜紕繆, 輒多妄發, 今以敎文事言之, 引喩乖繆, 狂怪莫甚, 而自古包藏禍心, 陰圖不軌者, 惟恐人知, 秘諱不暇, 寧有謄諸文字, 顯示於八方播告之文耶? 臣於平日, 雖知其爲人及文辭之如許, 而不可諉以斷章取義, 歸諸做錯而止. 其時一鏡, 適又有文衡事, 書札可駭之擧, 其他使氣自大, 好勝喜事, 居官而有貪饕之誚, 行身而蔑廉恥之防, 故臣於拜諫長還朝之後, 果爲論劾之矣. 大抵其爲人也, 本非巧密之人, 乃是麤粗板蕩底人也. 臣之所論, 可謂慘駁, 而終不一遞其職, 其後臣爲戶曹參議時, 又爲陳疏論其綰武符帶文銜, 掦掦自在之狀, 而又復盤礴, 可知其人事之不足責也. 聖上, 以其無忌憚蔑廉恥責之, 則此皆自取, 而至於敎文事, 聖上亦以其重大文字之妄發做錯爲罪, 則雖黜之竄之, 渠必死且甘心, 而若以此, 直斷之以不道大逆, 則恐非聖朝原情定罪之意, 故朝廷之不爲請討, 蓋以此也. 如非然者, 今日朝臣, 非全昧沐浴之義者, 豈敢有一毫容貸之理耶? 殿下, 或慮群下之救護一鏡, 至下備忘, 申之以護黨之禁, 今日廷臣, 雖無狀, 孰敢伸救一鏡, 而乃有此敎也? 此實有乖於推誠待下之意, 臣實不能無憾於天地之大也. 至於今日此輩之論一鏡事, 則以聖上至公無私之心, 不可不深察其言其心之出於公出於私也. 此輩, 果以一鏡爲逆, 而以討罪爲心, 則逆者, 人可得以誅之, 其在沐浴之義, 何不登時請討, 而數三年之間, 默無一言, 今乃群起共斥於聖上取覽臣疏, 削黜一鏡之後乎? 其妄揣上意, 憑藉此事, 直驅滿廷臣僚於護逆之科者, 專出於惎間君臣, 網打搢紳之計者, 的然可知. 至以難知之變·不測之禍等語, 恐動天聽, 有同變書, 滿廷臣僚, 被此惡名, 而未蒙天日之下燭, 則其何以戴天履地, 一日爲人乎? 臣方竢罪之不暇, 而讒說肆行, 國不爲國, 愚忠所激, 敢此仰達矣. 上曰, 向於義淵疏後, 予有朋黨甚而是非不明之敎矣. 李巨源·李眞洙, 自在宮僚, 予頗知其爲人, 而巨源等, 向於筵席, 以一鏡事, 有所陳達, 予於批旨之間, 豈不曰, 何必戮而後, 始正王法也耶? 今此承宣所達, 歸之惡逆則過云者, 可謂公言矣. 巨源等所論故領相及左相之事, 則其言, 大公至正, 而只因黨習之不悛, 救解一鏡如此, 心甚慨然矣. 予之處分, 非因一時李鳳鳴之疏而然也. 在於入覽承宣前疏之後, 仍下破朋黨之敎, 此意, 承宣亦豈不知之乎? 金東弼曰, 上敎以朋黨甚而是非不明爲言, 此實聖上憂慨之盛意也. 臣等, 豈不知之乎? 巨源等所達, 臣於其時, 未得入侍, 未知何以爲辭, 而筵席奏對, 易至錯誤, 儒臣本心, 非出於救護一鏡也, 此不過一時誤對之致也. 上曰, 兩臣平日行事, 予豈不知? 所以遞差者, 爲善者責備, 予非有深意也. 向日金相玉·柳復明等疏, 則無他挾雜之言, 只擧一鏡事, 雖措語之間, 不能盡祛黨習, 比他疏不同, 故予嘉之矣. 今日黨錮日甚, 雖未易擺脫, 而朝臣今日祛一習, 明日祛一習, 國事, 豈不可做也? 金東弼曰, 崔補疏中, 有曰, 國家柄用之大臣, 首犯於惡逆罔測之科, 朝廷倚伏之御將, 未免乎指點疑惑之地云, 未知其指意之何在, 而左相事, 初發於義淵·鳳鳴之疏, 聖上, 深察其斷斷無他, 前後敦勉, 夐出尋常, 至以漢昭辨奸一事, 敷心腹而諭之, 他人聞此, 尙且感泣, 大臣之感激銘鏤, 以死圖報者, 其將如何, 而此輩敢生間君臣之計, 又揣殿下之不罪應旨進言之人, 故換面迭出, 繼上變書, 殿下旣察大臣之心事, 則誣告人惡逆, 自有其律, 至於竝擧御將, 公肆構揑, 而李鳳翼之疏, 又復提論兩將事, 其所下語, 實甚危怖, 其疏之批, 敎之以李森名武才堪將任, 又以私意挾雜爲敎, 玆事是非, 已莫逃於天日之下矣. 只緣聖上, 初不罪義淵, 故投匭相續, 愈出愈險, 誣大臣護逆之疏, 殿下雖有勿捧之命, 臣意, 則疏章阻却, 卽向來凶黨之弊習, 而實爲壅蔽之端, 殿下至公至明, 毋論其言之善惡, 取而覽之, 明以察之, 公以處之, 其中挾雜爲說之類, 則嚴加罪罰而後, 庶可以鎭定矣. 上曰, 承旨之言, 好矣, 予當留意焉. 金東弼曰, 故領相趙泰耉扶天之功, 貫日之忠, 國人皆知, 而承慈聖顧托之重, 以死爲心, 保護殿下者, 亦殿下之所洞燭也. 不意鳳鳴之疏, 目之以逆魁, 世間天下, 豈有如許之事耶? 其所冒嫌出見云者, 似指勅使時泰耉陳箚事而爲言, 此則聖上, 取覽其箚本, 則可以知之, 至於慈聖諺敎, 沮不頒示云者, 指意萬萬危怖, 有非臣子之所敢聞, 而此事, 臣於其時, 以宮官, 進詣問安班列, 適會參見, 而聖上, 必不知其時事實, 故敢此竝陳. 辛丑十二月二十二日初更, 殿下在東宮, 下引接之令, 臣與司書權益寬及衛司諸人入侍, 遽承非常之敎, 蒼黃罔措, 極陳討罪處變之道, 仍寢出閤辭位之擧, 退出則夜已三皷矣, 走報外廷, 留門請對, 遂有當該閹豎摘發正法之命. 罷對後, 領相趙泰耉, 以藥院都提調, 進詣集英門外, 候班待批之際, 慈殿承傳色傳批之後, 袖出慈聖諺敎, 傳示大臣, 臣亦待批同坐之故, 適會參見, 至今了了記得, 今不忍更爲提說, 以傷我殿下之心, 而諺敎辭意, 大抵罔極, 至以許就私第爲敎, 泰耉與承史諸人奉覽, 不勝驚痛罔極. 急請右相崔錫恒於賓廳, 而出示後, 仍以封還, 皮封, 書臣謹封, 授于承傳色以入. 且以口傳啓辭仰對, 以竭誠保護之意, 仍陳自內保護兩宮之意, 及內人出付有司之請, 蓋諺敎, 有非爲人臣子所忍聞者, 其所封還, 蓋如政院徼還之義, 此實爲人臣子至當底道理. 若如鳳鳴之言, 而頒示中外, 則其視古人密處禁之, 勿令外人知之義, 果何如, 而若又以不封還聲罪, 則其罪亦當如何耶? 其日趙泰耉入對誠正閣, 慰勉殿下之後, 慈聖, 又下諺敎於藥院, 申之以保護兩宮之意, 因書兩宮人之名及罪狀以下, 此與初敎有異, 故翻謄史草後, 又以臣敢不盡心保護, 以死爲期等語仰對, 而仍陳討罪之請於大朝, 卽蒙成命, 出付攸司, 伊時實狀, 不過如此, 而一種不逞之輩, 乃於再下慈敎中罪狀, 必有當律之下, 抹去其一宮人則乃締結宦侍者也十二字, 改書以締結宮人及締結宦侍者, 當依律處置等字, 變幻翻謄, 傳播外間, 有若宮人宦侍之外, 別有締結之人者然, 顚倒慈旨, 以爲誑惑人心之資. 且伊日所下諺敎, 只是再次, 而又以罔測不忍聞之說, 稱以三度諺敎, 傳謄小紙, 粘付於爛報之下, 傳播於搢紳疏廳. 以此之故, 宋相琦誤聞贋傳之本, 至以秘不宣示, 變幻慈旨爲言, 故趙泰耉陳箚待罪, 先大王卽賜批旨, 昭晣無餘, 聖上, 今若取覽箚本與批旨, 則可以洞燭其事實. 況今慈聖在上, 則天日之下, 渠安敢以此事, 構誣大臣, 至以逆魁爲言乎? 上曰, 見此事, 可知世道矣. 護黨之輩, 實不知予心, 妄相揣度, 急於護黨, 終至於護逆之科, 此亦由於不能擺脫黨習, 馴以致此矣. 予於故領相事, 雖有介懷之事, 予不爲懷, 況元無介懷之事者耶? 諺敎事實, 予已詳知之矣. 前日入侍進修堂時, 故領相, 以此事奏達, 予亦親聞其言矣. 承旨以取覽箚子爲言, 而若復取覽, 則是似若有疑晦而然, 故領相之心, 予旣昭察, 則更無加悟之端, 予何爲取覽乎? 金東弼曰, 大抵義淵投疏之後, 殿下雖明察嚴斥, 而猶不明正典刑之故, 此輩闖發嘗試, 謂天可欺, 凶言悖說, 鎭日沓至. 至於陵幸事, 頃日筵席, 大臣以請寢之意, 縷縷陳達, 而聖敎懇惻, 出於至情, 玉音嗚咽, 哀動左右, 臣亦入侍, 不覺淚下, 大臣以下, 莫不感激出涕, 雖不敢更有違咈, 而前頭日氣寒澟, 則大臣將欲更申前請, 此是未停當之事也. 昨者李漢東之疏, 以外面觀之, 則似出於憂愛之忱, 而以其所引故相臣文正公金尙憲陳戒之故事言之. 其疏有曰, 目今訛言屢騰, 萬目駭視, 皆以爲不測之變, 近在朝夕, 今漢東, 引此爲說, 指意非常, 大臣逆魁之語, 兩大將凶險之說, 竝發於一時, 有若變故之迫在朝夕者然, 原其主意, 不過恐動主聽, 熒惑人心之計矣. 鄭錫三曰, 李漢東疏中, 正的今日之事機云者, 語極叵測矣. 金東弼曰, 渠輩亦是人耳, 何忍以此等語, 萌諸心而發諸口耶? 上曰, 李漢東疏語, 實如同副承旨所達矣. 金東弼曰, 殿下, 徒欲以敎化化之, 而不能盡察其此等情狀, 不加深罪, 若此不已, 則朝著不成貌樣, 中外日益波蕩, 國事將有渙散之勢, 如是而其可爲國乎? 蓋義淵誣先王之罪, 斷自宸衷, 夬施王法者, 猶不如罪一鏡之嚴截, 區區憂愛之忱, 不能無憾於我殿下矣. 崔補 則旣已嚴賜處分, 而李鳳鳴, 構誣大臣諸臣於罔測之科, 其罪不可不嚴懲, 而今若不罪鳳鳴, 則殿下雖勉出大臣, 大臣豈可冒此名而晏然承命乎? 鳳鳴, 雖論一鏡, 而上款則專事構誣大臣, 不可以論一鏡而有所容貸也, 決矣. 目今因山已迫, 大禮稠疊, 而大臣竝被罔極之誣, 將臣待命金吾, 三司一空, 國事罔措, 臣之所達, 若出於一毫偏私之意, 則天必殛之, 惟冀日月之明, 竝賜俯燭矣. 上曰, 李漢東之疏, 有請寢陵幸之語, 予亦初不覺其有深意, 而以事機二字見之, 固疑其有挾雜之意矣. 今聞承旨之言, 出處果如此, 其心所在, 誠極陰秘, 可知其爲恐動之計, 而旣無顯言之事, 則又何必罪之? 今因崔補·李鳳鳴之事, 語旣開端, 予始言之, 向來凶逆之輩, 誅之可也, 竄之可也, 而大抵臺閣之論, 亦或有已甚之事, 孔子所謂疾之已甚則亂, 正謂此也. 李鳳鳴 則原疏雖已還給, 其構誣大臣之狀, 予已知之, 遠地定配, 可也. 金東弼曰, 殿下處分至此, 實光聖德. 大抵不犯之類, 固當昭融保合, 共贊我聖上淸明之新化, 而以昨今事見之, 此輩情狀, 殊甚絶痛. 殿下誠能明以察之, 嚴賜處分, 而殿下亦推誠求助, 責望臣僚, 則今日臣僚, 孰不欽仰感激乎? 上曰, 此言好矣, 予亦留意焉. 至於陵幸事, 予已堅定, 群下雖更請停止, 情理缺然, 斷不撓改, 而況予若停行, 則一種之輩, 必曰爲渠說所撓惑, 今則以此, 予志尤牢定矣. 李世最曰, 李漢東疏中, 陵幸停寢之語, 用意誠極叵測, 若不明賜處分, 則一種之輩, 無以懲戢矣. 上曰, 昔宋趙普爲宰相, 投利害文字於二大甕, 滿則焚之於通衢, 利害文字, 尙如此, 況讒構之說, 其可無斥絶之道乎? 其疏焚之, 可也. 金東弼曰, 然則自政院焚之於庭乎? 上曰, 唯. 李世最曰, 上敎至當, 更何所達? 臣以一鏡事, 惶恐敢陳矣. 一鏡爲人之麤率, 上所洞燭, 而今有歸之惡逆則過之敎, 一鏡, 今雖被萬戮, 猶將感戴聖恩矣. 鄭錫三曰, 臣於義淵疏出之日, 待罪司諫, 而司諫, 卽臣僨敗之地, 臣本見識不明, 徒知區區廉隅之爲重, 而未及深思討復之爲急, 猥上辭章, 未能以一言陳聞, 再昨欲爲入肅請對, 一陳沫血飮泣之辭矣. 來到闕外, 又聞僚臺, 疏斥臣身, 不敢晏然, 旋卽自外徑歸. 意外蒙此寵擢之命, 今方請對入侍, 而沫血飮泣之心, 尙存矣. 左承旨以崔補等請罪之意, 縷縷仰白, 而臣則急於請討義淵, 未暇繼陳此等請討之事矣. 義淵誣先王不道之罪, 諸臣論之詳矣, 不必一一更爲煩達, 而至於辛丑以後事, 皆非先大王之意云者, 萬萬痛惋, 果如渠言, 則辛丑以後大小處分, 出於誰手云耶? 此一節, 不可不一番鞫問矣. 李世最曰, 殿下於義淵事, 旣不明賜處分. 故奉朝賀臣崔奎瑞疏曰, 有人投疏, 誣辱聖躬, 至曰, 置先大王於何地? 此實言簡而意盡, 殿下亦豈不洞燭於此乎? 今不鞫問義淵, 則無以解群下之惑, 洩神人之憤矣. 鄭錫三曰, 義淵事, 諸臣皆以護逆爲言, 上敎亦如此, 而臣以爲, 此非護逆, 乃是凶逆也. 當此仙馭在殯之日, 臣豈敢導君父於殺戮等事, 而第此而不爲究問, 則先王之厚誣, 無以昭雪, 自上或親鞫, 或命攸司而鞫問, 何如? 上曰, 承旨之言, 予知之矣. 義淵設鞫之請, 予豈有顧惜之意, 而爲之强咈耶? 雖是爲先王辨誣之事, 而當此仙馭在殯, 因山不遠之時, 在廷臣僚, 亦所未遑矣. 鄭錫三曰, 此非可達之辭, 而義淵鞫問後, 殿下雖賞之而放送, 一番鞫問, 在所不已矣. 金東弼曰, 同副承旨所達, 賞而放送之說, 可謂做錯之甚矣. 臣於向日義淵事, 有所陳達, 而出聞外間物議, 則以臣所達, 未免草草云. 臣切瞿然之至, 義淵鞫問, 上敎雖以因山之不遠, 爲遲難之端, 設有罔測之大逆, 則其將以因山前, 置而不問乎? 上曰, 若眞有如此之事, 則予豈若是乎? 鄭錫三曰, 義淵究問之事, 殿下留難, 故臣急於請討, 有所仰達, 而奏語之際, 辭不達意, 至被同僚之譏斥, 臣不勝惶悚之至. 正言柳時模所啓, 請還收大靜圍籬安置罪人申銋出陸撤籬之命. 上曰, 勿煩. 措語見上 又所啓, 請還收罪人星樞減死之命, 因前嚴鞫, 期於得情. 上曰, 勿煩. 措語見上 又所啓, 請定配罪人李埛, 令王府, 各別嚴刑, 期於得情. 上曰, 勿煩. 措語見上 又所啓, 王法之所當討者, 必討而無貸, 然後國可以爲國, 日昨兇人義淵之疏, 直誣先大行大王, 以有倦勤之疾, 至以辛丑以後事, 謂非先大王之意, 噫嘻痛矣. 戴天履地者, 敢爲此言耶? 果如其言, 則自辛丑四年之間, 殆無天矣, 無君矣. 上承祖宗, 下臨兆庶, 使旣絶之人理復明, 將亡之國勢再安, 爲一國臣民所仰戴者, 非大行王而誰歟? 弓劍纔遺, 仙寢未冷, 而一義淵出而欲無之, 此正今日君臣上下, 沫血憤痛欲食其肉者也. 凶種逆孽, 蓄怨稔惡, 欲覆蓋彰露之逆節, 慢棄我先大王, 不少顧憚, 其爲逆也, 實有浮於三手諸賊, 而伏況先大王, 以至行盛德, 仰稟慈旨, 策立我殿下, 授受之際, 光明正大, 而此輩貪天爲己, 有若殿下, 爲群兇之所擁立者然, 誣及三聖, 罪關宗社. 噫, 聖敎中護黨護逆等題, 恐非可論於此賊之罪也. 幺麽一義淵, 必不獨辦, 請設鞫嚴刑, 究問情節, 快正王法, 以洩神人之憤, 以慰先王之靈. 上曰, 群兇之下擁字, 何擁字乎? 更達. 柳時模更達. 上曰, 義淵有誣先王之事, 故當初施以島配之律, 而當此之時, 鞫問則似難矣. 柳時模曰, 殿下若不設鞫嚴問, 則中外之人心, 無以解惑, 故如是煩達, 殿下雖加罪於義淵, 而若不一番鞫問, 則無以雪先王之厚誣矣. 上曰, 設鞫嚴問之時, 抵死之人, 言不擇發, 若有狂言妄說, 則亦豈非難處乎? 此亦不可不察, 予非强咈群情, 不治厚誣先王之人也. 蓋意有所在, 更勿煩瀆. 又所啓, 新除授司諫尹會, 時在京畿仁川地, 請斯速乘馹上來事, 下諭. 上曰, 依啓. 又所啓, 竝引嫌而退, 重發之論, 嫌不聯名, 揆以臺體, 勢難仍在, 再啓無例, 翌日始發, 事勢使然, 何必爲嫌? 請持平尹容遞差, 掌令徐宗廈出仕. 上曰, 依啓. 柳時模曰, 同副承旨鄭錫三, 因義淵鞫問事, 有所陳達, 而奏語之際, 未免妄發, 不可無警責之道矣. 上曰, 無上句語, 則似爲妄發, 而此出於急於得請, 靡不用極之致, 何必以一時語次間, 有所警責乎? 諸臣奏事畢, 各以次序退伏. 上曰, 承旨進來. 書傳旨, 可也. 左承旨金東弼進伏, 秉筆. 上曰, 日昨李漢東疏中, 有請寢山陵隨駕之事, 似雖出於憂愛之忱, 其心所在, 誠極陰秘, 此間疑搢紳於君父, 沮遏孝理, 而未伸之計, 其在破讒說之道, 不可置之, 自政院焚之於庭, 以示予意於擧國之人. 書畢, 金東弼, 一次展讀後, 諸臣仍爲退出.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 13일

승정원일기 578책 (탈초본 31책) 영조 즉위년 11월 13일 계묘[계축] 4/44 기사 1724년 雍正(淸/世宗) 2년申銋을 出陸撤籬하라는 명의 還收, 柳星樞를 減死하라는 명의 還收, 李坰을 엄하게 刑問할 것, 李義淵을 鞫問할 것을 청하는 柳時模의 계

○ 正言柳時模啓曰, 人臣之罪, 莫大於護逆, 王者之討, 莫嚴於黨惡, 而申銋之頃年一疏, 右袒於賊望之誣招, 惟恐逆節之綻露, 必欲驅逐委官, 沮敗鞫事之計, 萬萬凶慘, 若使其言, 得售於其時, 則國家之保有今日, 亦未可必也. 當初島棘之請, 至以減死爲言, 則及至奸情畢露, 諸賊盡戮之後, 得保首領, 於渠幸矣. 不料向日疏決之際, 遽有出陸撤籬之命, 此雖出於先朝寬大之典, 論以國法, 實難容貸, 究其罪狀, 同是凶逆, 決不可與尋常竄配節次減等者爲比. 若不嚴其堤防, 則不但刑政之解弛, 亂賊餘孽, 由是而無所懲畏, 擧國人心, 自此而日益憤鬱. 請還收大靜圍籬安置罪人申銋出陸撤籬之命. 星樞罪惡, 明有根因, 信任正植, 締結宇寬, 黃兵新入之說, 銀貨交通之迹, 昭著於諸賊之招, 其所負犯, 固與慤賊, 少無異同, 故兩司爭執, 必欲嚴覈, 而先大王屢賜允從. 及其數次加刑之後, 從又酌處者, 蓋從鞫廳之請, 而第以獄體論之, 慤則杖斃, 樞獨漏網, 罪同刑異, 用法斑駁, 輿情駭憤, 久而益激. 請還收罪人星樞減死之命, 仍前嚴鞫, 期於得情. 逆魁伏法, 餘孽漏網, 闖伏兩湖, 如梟如獍, 譸能妖訛, 煽動人心, 至於僞造御批而極矣. 當初臺啓中所請拿趙泰呂者以爲, 參見於李華重, 而華重則以爲, 自李埛處而袖來, 埛之所援引, 只是刑曹退吏洪得輝爲名者, 而刑曹吏案, 旣無其人. 始則樂聞凶說, 與之酬酢, 終則作一喜報, 廣其傳布, 而僞批辭意, 全欲牢諱於淑問之下者, 明有周遮之迹, 難掩隱秘之情. 且當初黃夏臣之設鞫訊問, 蓋出於嚴懲討之意, 則埛之徑先酌處, 罪同刑異, 用法斑駁, 終不免失刑之歸. 請定配罪人李埛, 令王府, 各別嚴刑, 期於得情. 王法之所當討者, 必討而無少貸, 然後國可以爲國矣. 日昨, 凶人義淵之疏, 直誣先大王, 以有倦勤之疾, 至以辛丑以後事, 謂非先大王之意. 嘻噫痛矣, 戴天履地者, 其敢爲此言耶? 果如其言, 則自辛丑四年之間, 上承宗廟, 下臨兆庶, 發號出令, 作威作福, 使旣絶之人理復明, 將亡之國勢再安, 爲一國臣民之所仰戴者, 非大行大王而誰歟? 弓劍纔遺, 仙寢未冷, 而一義淵者出而欲無之, 此正今日君臣上下, 沫血憤痛, 欲食其肉者也, 凶種逆孽, 蓄怨稔惡, 欲覆益[蓋]彰露之逆節, 慢棄我先大王, 略無顧憚, 其爲賊也, 實有孚於三手諸賊也. 且伏況先大王, 以盛德至仁, 仰稟慈旨, 策立我殿下, 授受之際, 正大光明, 而此輩, 乃以貪天之心, 自以爲功, 有若不待大行王明命, 而直自稟行者然, 誣及兩朝, 罪關宗社. 噫, 聖敎中護黨護逆等題目, 恐非可論於此賊之罪也, 如此窮凶極惡之賊, 不可島配而止, 請絶島罪人李義淵, 設鞫嚴問, 期於得情, 快正王法, 以洩神人之憤. 答曰, 勿煩.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 13일

승정원일기 578책 (탈초본 31책) 영조 즉위년 11월 13일 계묘[계축] 42/44 기사 1724년 雍正(淸/世宗) 2년부친의 병 등을 이유로 遞差를 청하는 申致雲의 상소

○ 副校理申致雲疏曰, 伏以臣之情地, 實有所萬萬危蹙者, 二日之內, 三違嚴召, 而恩旨陸續, 例勘猶靳, 臣誠惝怳隕越, 罔知所以措躬也. 當此孽臣投疏, 百僚震驚之際, 臣獨寒心屛跡, 跼影噤口, 有言莫宣, 陳忠無路, 則臣之情跡, 可謂窮矣. 噫, 彼誣人之口, 動以不道, 雖在平日倚毗之大臣, 猶不免於次第罹鋒, 況如臣之覉孤寡援者, 行乎積憤衆怒之中, 其卒麗於羿彀, 必無幸矣. 於此之時, 雖以殿下至明至慈, 終始曲庇之恩, 竊恐有所未能主張也. 昔在皇朝, 御史解縉, 以年少新進, 數論列時事, 觸忤權貴, 太祖皇帝, 奇其才而憂其銳, 特召其父, 命與偕歸, 諭以十年退修, 復來事我, 其愛惜人才之盛意, 至今傳之爲美事. 今臣之不肖無狀, 雖不及古人之萬一, 殿下倘私臣而不罪, 曲欲保全, 則不如姑使放黜, 俾得遠避駭機, 以爲他日效忠之地也. 臣於前疏, 方將引罪請譴之不暇, 則有不敢猥及私懇, 而昨日恩批之下, 辭旨隆重, 實無異於察父之於弱子, 則臣何忍自阻於仁覆之下, 而不一暴其情私哉? 念臣有老父, 重患風喎, 家素貧窮, 藥餌不繼, 閱歲沈綿, 轉輾增加. 且自近日, 寒氣猝劇, 症情越添, 臣無他兄弟, 在側扶將, 唯臣一人, 卽今情理, 雖無一分難安之端, 出而供職, 其勢末由, 玆不得不隨牌來詣, 更申血懇. 伏乞聖慈, 天地父母, 曲加矜察, 特許遞免, 俾得安意捄護, 以伸至情, 不勝幸甚. 臣無任屛營祈懇之至, 謹昧死以聞. 答曰, 省疏具悉. 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 13일

승정원일기 578책 (탈초본 31책) 영조 즉위년 11월 13일 계묘[계축] 43/44 기사 1724년 雍正(淸/世宗) 2년引見에 柳鳳輝 등이 입시하여 柳鳳輝 등이 지나치게 引嫌하는 문제 등에 대해 논의함

○ 巳時, 上御无妄閣. 左議政柳鳳輝引見入侍時, 同副承旨鄭錫三, 假注書趙鏛, 記事官李喆輔·申致謹入侍. 左議政柳鳳輝進伏曰, 雪後日氣極寒, 聖體, 若何? 上曰, 無事矣. 鳳輝曰, 大王大妃殿未寧之候, 今已快復乎? 上曰, 向者未寧之候, 尙未快愈矣. 鳳輝曰, 大妃殿氣候, 若何? 上曰, 與前無加矣. 鳳輝曰, 小臣, 有區區情實, 欲爲仰奏, 而精神昏錯, 故書諸小紙而來, 可以仰奏矣. 上曰, 有面諭事, 進來, 可也. 鳳輝進伏曰, 小臣, 今日伏承聖批, 有一見後, 定其去就, 至以坐而達宵爲敎, 臣子聞此敎, 感激惶霣, 不暇計較他事, 故敢此唐突承命, 而自上欲爲面諭, 有此下敎, 臣尤極惶悚矣. 夫君臣, 以義而合, 亦有父子之恩, 旣承面諭之敎, 何敢不盡言中心之所蘊乎? 臣之辛丑陳疏事, 聖明旣已洞燭, 今不必提論, 而臣之得保軀命, 莫非聖恩, 臣雖糜身粉骨, 何能報其萬一哉? 臣於其後, 非徒得免竄謫, 連有除命, 而臣之脚病, 視今尤甚, 人雖扶腋, 足不能履地, 萬無供仕之望. 自辛丑至壬寅, 出謝恩命, 只是三次, 辛丑十二月, 有逆宦事, 臣以大司憲出肅, 壬寅三月, 臣以右參贊兼賓客, 入對於東宮, 其後八月, 摠裁官, 以臣病難供職, 請令專意史局, 臣亦欲自效於先朝實錄, 數月往赴, 十月, 拜禮判, 以追報節目擧行事, 一日三牌, 不得已謝恩, 而其前其後, 元無一番隨參公會之事. 癸卯以後, 適會承乏, 連除吏·戶·兵緊任, 屢辭不獲, 遂不免擔舁而出入. 至於國恤, 初則不敢言病, 哭班朝班, 無不進參, 有若平人, 以爲待公除辭免之計. 玆者, 千萬夢寐之外, 承此萬萬不敢當之命, 又蒙賜扶之恩, 得近耿光, 臣之感激之懷, 豈可以文字言語形容乎? 姑此遲回不敢乞解者, 非但欲伸感激之意, 因山漸迫, 有所未遑矣. 卒被罔極之人言, 不得不待命金吾, 則聖上, 以勿待命爲敎, 不得不逬出城外, 則前後別諭, 開釋備至, 每以誠信爲敎, 臣於此, 雖極冥頑, 寧有一分自阻之意, 而臣之所居, 卽大臣之職, 人雖不似, 官則甚重, 且人之所以聲罪者, 如是非常, 遭此言而居此職, 非但大損國體, 亦豈臣分義之所敢安耶? 李鳳鳴之言, 非渠之所自創出, 自前已有之言也. 筵席說話, 小臣, 雖未詳聞, 而臣之出不出, 豈在於其人之罪不罪乎? 昨日承宣入對, 以臣之故, 有所云云, 而此則似不然矣. 旣是自前已有之言, 則前頭亦未知幾人言之, 豈可獨罪鳳鳴乎? 今若只因小臣而罪彼, 則臣心亦固不安, 不罪而後, 小臣庶可少安矣, 不必罪之, 臣雖只恃上眷, 欲據此職, 因仍盤礴, 恐不可得矣. 自前已有之言, 鳳鳴言之, 崔補亦言之, 上疏出則幾盡言之, 朝家亦豈可盡罪乎? 臣之此職, 於國爲重, 則亦不可隨出隨入矣. 自上, 若欲保全臣身, 則必許遞此職, 可也, 以罪名言之, 臣當自屛於荒野, 豈可居於輦轂之下乎? 倘蒙聖上特加照察, 遞臣此職, 則臣當身居輦轂之下, 以祝聖恩, 扶腋入侍, 雖極萬分惶悚, 以原任大臣, 隨次對諸臣之後, 時近日月之耿光, 以伸犬馬之微誠, 則此豈非殿下保全臣身之道乎? 私情崩迫, 敢此仰達, 而不知次序, 第切惶悚矣. 上曰, 嗣服之初, 尙文祛質之弊, 予每戒之, 非謂他時, 正謂如此時也. 左揆之向來所遭, 不必提起, 左揆之斷斷無他, 予已知之, 大臣所謂非一時鳳鳴之言云者, 誠是矣. 此無他, 皆由於黨錮之甚, 向來批旨中所言, 朋黨甚而是非不明者, 誠謂此也. 予雖不學, 若以向來事, 有蘊於心, 欲有爲於今日, 則在廷之臣, 雖諫之, 可也. 卿心之斷斷無他, 予豈不知? 予之今番拜相, 非爲一時因循, 亦非因向日事, 故爲擢拜, 以慰勞卿心也. 若有慰勞之心, 則便是計較, 予心則湛然本無他意矣. 今當國勢岌嶪, 鼎席未備, 予之不德, 忝叨此位, 此時予意, 只恃輔相, 拜相, 雖似頻數, 一拜二拜, 鼎席旣備, 則予心爲喜, 予雖無格致之工, 予之心事, 卿幾知之, 廟堂之上, 三公已備, 意以爲, 國事可做, 民生可安矣. 不意一種不逞之徒, 輒生惎間君臣之計, 至於相臣將臣, 俱被構誣, 予觀歷代史牒, 有讒構之計者, 必先將相. 蓋將相, 位高權重, 人主易疑故耳. 昔漢光武,有推心置腹之德, 而其待馬援, 終不出於一疑字, 疑之一字, 豈不懼哉? 予於此等事, 心常慨然, 孜孜勉戒矣. 不意於予身親見, 豈不慨然也? 日昨批旨中, 引漢昭帝·霍光事, 漢昭旣已昭雪之後, 則光無一向固辭之語, 雖在其時, 可想西漢篤厚之風, 大臣若是縷縷丐免, 豈非過乎? 予之必欲務實祛文, 蓋有深意, 大臣及在廷之臣, 每以如許等事, 過爲引嫌, 則與誰爲國事乎, 予心亦復如何乎? 此是未然之事, 有難遙度, 而前予所以預爲戒勅也. 如予薄德, 平日誠意, 未能見孚, 自慙之外, 夫復何言? 予則不須言之, 而獨不念三百年祖宗所托之重乎? 擧國生靈, 皆是祖宗之曾所愛恤撫育者, 則卿雖不顧予, 瞻望明陵, 俯仰殯殿, 卿心, 亦復如何? 此言, 實出於肝膈, 若使予, 雖有過擧, 旣已悔悟, 則於卿, 少不難安. 孔子曰, 內省不疚, 何憂何懼? 卿旣斷斷無他矣, 有何可嫌乎? 予之無疑, 卿旣知之, 卿若過爲引嫌, 則一種甘心死黨之輩, 適中其計, 適中其計云者, 雖似微細, 而其流之害, 可勝言哉? 崔補疏中, 構誣將相, 乃所以兼譏予身也. 如此怪鬼之輩, 予旣不介懷, 則以卿休休之量, 何必若是乎? 鳳輝曰, 伏聞下敎, 臣實嗚咽, 不知所達矣. 臣雖無狀, 豈不知聖意之所在乎? 小臣席藁胥命於金吾門外時, 殿下有再度上疏. 臣於其日, 屛出城外, 闔門皆曰, 今可生矣. 殿下雖不如是下敎, 臣豈不知乎? 臣固不待聖敎之開釋, 而固已知之, 臣自此以後, 每懷報答聖恩之計, 臣年幾至七十, 匪久當死, 唯以畢命於輦轂之下, 爲萬一酬報之圖矣. 人言之罔極旣如許, 殿下之下敎雖如此, 書諸朝紙, 擧國見之, 以此罪居此職, 豈不有駭瞻聆乎? 其在小臣之道, 必遞此職而後, 可以少伸臣子之分義矣. 夫官爵者, 人情所榮, 今人雖以臣爲貪戀在官, 臣固甘受, 而今臣所遭人言, 果何如也? 殿下若終不許遞, 則非徒有傷於國體, 亦非保全臣身之道也. 小臣欲爲殿下, 雖赴湯蹈火, 少無一毫厭避之意. 況乎如此密侍, 聖諭懇惻, 臣雖無狀, 豈有欲退之心乎? 凡以常情論之, 君旣以誠待之, 則爲臣子者, 亦豈有欲退之意乎? 雖在山林者, 若是蒙恩罔極者, 則其必出而報答, 況小臣, 科目出身, 自先臣, 猶知事國之義, 欲忠者國耳. 今若遞職, 則城內城外, 何處不宜居乎? 國家有事, 則可以入侍, 若有所懷, 則亦可入達, 但欲遞此職名而已. 聖恩如許, 而小臣, 若有一分欲退之心, 則鬼神必殛之矣. 上曰, 予已盡言, 大臣, 胡至於此? 其不可許遞者, 有三矣. 予雖欲體大臣之意, 其流之害, 將至於國不爲國, 其於祖宗所托之宗社何哉? 此一不可也. 今見大臣而許遞, 則一種之輩, 妄度予心, 必將曰, 撓惑於渠輩之說而然矣. 若然則予固可愧矣, 於卿心, 亦復如何? 此二不可也. 今若許遞, 則雖以卿言之, 卿亦世祿之臣, 負此惡名而仍爲遞職, 則適中彼輩之心, 此三不可也. 予之此言, 非一時所思, 蓋出於深意, 今日引見面諭者, 文字不如言語故耳. 向來所謂誠意云者, 乃所以責群工之語, 而崔奉朝賀於義淵疏出之後, 輒爲去朝, 向來予以申生設醴之事引用, 而只緣誠意未孚, 慙恧何已? 誠意之說, 愧不欲更道, 而予言則實出於肝膈, 卿其安心勿辭爲望. 鳳輝曰, 聖敎如此, 出去之後, 雖陷重戮, 少無所惜矣. 第下敎中, 至以漢昭·霍光事引諭, 而霍光爲國之忠, 自古少可比之人, 小臣安敢倫擬於此人乎? 小臣, 本不爲飾讓之計, 自肅宗朝, 除職甚多, 而元無上疏辭免得遞之事, 肅宗朝, 玉堂若有違牌者, 則必爲禁推, 伊時小臣, 亦爲玉堂, 而元無累次違牌之事, 只有一番禁推而已. 到今聖恩罔極, 下敎如是, 臣有死之外, 無他道理矣. 人雖不言, 臣之不才, 臣亦自知, 不意上敎如此, 臣雖自暴, 亦近例辭, 至於病廢實狀, 易見之事, 而只以因山迫近, 未暇顧他, 姑待前頭, 欲爲乞解計矣, 下敎及此, 臣無可達之言矣. 上曰, 以齟齬之言, 欲爲感動卿心, 此固難矣, 而齟齬之言, 能得感回遐心, 誠爲多幸. 向日大臣儒臣, 以予之督迫群臣, 非礪廉恥之道云, 而連有所達矣. 桐江一絲扶漢鼎, 則節義固不重哉? 但今則廉隅太勝矣. 大臣曾前不爲累次違牌云, 而近來諸臣, 則一日三牌, 已成例規, 不以爲愧, 廉隅雖重, 事體獨不可顧乎? 兵家曰, 天時不如地利, 地利不如人和. 近來黨錮日甚, 至於一室之內, 干戈相尋, 豈不感傷天氣乎? 天氣不和, 故歲飢民困如此, 而尙可爲國乎? 此後雖有侵斥之言, 若是公言, 則或可引入, 若是挾雜私意, 則不必引嫌, 予之此言, 欲杜此弊, 如崔補·李義淵之疏, 雖日日沓至, 予不爲動, 彼輩若知無益, 必不更爲, 而但彼輩, 因其引嫌, 每生網打之計, 亦何可一一罪之乎? 予意非但出於慰勞大臣, 大臣亦體予意, 此後則更勿過嫌爲望. 鳳輝曰, 聖敎如此, 小臣豈不敢奉承, 而但下敎中, 有不然者矣. 臣遭此人言, 冒據此職, 人以小臣爲無廉恥之人云爾, 則小臣, 亦不過爲無廉恥之人而已, 何害之有, 而若或權奸秉政, 臺閣所論, 亦自以爲此非公言云, 而晏然行公, 則其流之害, 將至於不恤人言, 雖有草野之公言, 亦必曰, 此非公言云, 而强顔冒出矣. 此言, 非謂聖明之世, 固有是事, 而人君之言, 實爲萬世之法程, 則後弊所關, 不可不念矣. 上曰, 予豈不知? 然此時異於他時矣. 禮判疏批, 已言之, 而若李漢東之疏, 豈有如此之人哉? 觀此一節, 世道可知. 若於此等事, 過爲引嫌, 則推以言之, 其流之弊, 終至於黨同伐異, 如此不公之言, 豈可爲嫌乎? 凡所遭人言, 予亦豈曰專不爲嫌乎? 但旣已開釋之後, 則勿如今番之過嫌云爾. 有弊之說, 予豈不念之乎? 鳳輝曰, 黨論, 實爲我國百年之痼弊, 爲人君者, 如日月麗天, 只可以公心觀之. 若或於某事疑之曰, 此亦黨論也云爾, 則百年之痼弊, 旣不可一朝盡革, 而亦安可一一罪其人乎? 至於李鳳鳴之疏, 承宣, 以小臣之故, 奏達而罪之, 此旣自前已有之言, 非渠所自創出之言, 則自上以爲黨論, 而置之不用, 好矣. 上曰, 大臣之言, 雖或如此, 崔補·李義淵之罪黜, 非但因承宣之有言, 予意本自如此. 李鳳鳴則與崔補有異, 故末減處之, 大臣當於自己之事, 故雖如是爲言, 今若朝變夕改, 則有傷於國體, 不可撓改矣. 同副承旨鄭錫三曰, 俄者傳敎, 有御將若入來, 則卽爲稟之之敎, 而昨夜李森, 遣軍官, 還納命召, 直出城外, 臣等以武將去就, 不可輕易, 自古皆然, 況任自出城, 有傷事體之意, 言及矣. 朝者, 又有來待之敎, 故以此分付, 則李森, 遣人以爲, 非但情地之難安, 實病甚重, 決無進來之勢云, 臣以爲, 情病雖如此, 武將去就自別, 國家若有紀綱, 則渠安敢不來乎? 臣竊慨然, 故奏達耳. 上曰, 崔補之疏雖如許, 將臣去就, 不可輕易, 昨日出城之擧, 已極過當, 相臣亦爲造朝, 則將臣安得不來乎? 李森, 從重推考, 卽爲入侍之意, 更爲分付, 可也. 出擧條 諸臣退伏舊次, 將欲退出之際, 上曰, 承旨進來. 錫三進伏. 上曰, 右相待命金吾, 還納命召, 故以勿待命事, 已爲下敎, 而蓋因崔補上疏中, 相臣奏達島配義淵之語, 而待命矣. 勿待命事, 雖已分付, 待大臣之道, 不可如是而止, 遣承旨敦諭, 可也. 錫三曰, 此則可以出去擧行, 而非但此也, 崔補疏中, 有大臣庶僚同一逆腸之語, 故益爲惶悚云矣. 上曰, 此措語, 同入於敦諭中, 可也. 出擧條 諸臣以次退出.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 13일

승정원일기 578책 (탈초본 31책) 영조 즉위년 11월 13일 계묘[계축] 44/44 기사 1724년 雍正(淸/世宗) 2년引見에 李森 등이 입시하여 軍需를 낭비한다는 構誣를 받은 문제 등에 대해 논의함

○ 初更三點, 上御无妄閣. 御營大將李森引見入侍時, 左副承旨李眞淳, 假注書趙鏛, 記事官李喆輔·申致謹入侍. 御營大將李森進伏曰, 小臣不忠無狀, 聞此罔極罔測之言, 小臣, 聞如此之言, 何忍復近於君父之前乎? 昨今連有來待政院之敎, 今日筵席, 又復特推, 使之入侍, 臣之私義罔極, 安可顧恤, 而但負罔極之罪名, 不忍入來矣. 累召之下, 不得應命, 有臣如此, 生亦何爲? 身居將任, 聞此罔極之言, 豈可一時容息於覆載之間乎? 臣之所遭, 與相臣無異, 而開釋之後, 相臣, 朝已入來, 則臣亦豈不欲隨後承命, 而將臣處義, 與相臣亦有所異, 將兵之人, 聞此罔極之言, 不忍復立於朝行之間, 不敢晏然冒進故也. 蓋將相, 係國家安危, 而小臣, 以不才無能, 濫叨重任, 絲毫未報, 尋常澟澟之中, 遭此境界, 豈有一刻欲生之心乎? 臣伏見李鳳翼疏批, 至被生死肉骨之恩, 不勝感泣. 小臣, 元無一分可取, 而聖恩至此, 求諸古今, 安有如許異數乎? 古之岳飛, 亦不得之恩數也. 筵席至嚴, 臣子私情, 豈敢仰達, 而殿下爲民之父母, 亦何可終不奏之乎? 小臣命塗多舛, 早喪嚴父, 只有偏母, 而今年七十二, 臣以孑孑獨身, 唯母子相依矣. 遭此罔極之事, 逬出城外之際, 老母有生離死別之語, 其時情事, 不忍形言, 不意復見天日矣. 今聖明在上, 特召以入, 得復仰瞻天顔, 亦將歸見老母, 天恩罔極, 復何仰達? 上曰, 予觀歷代史記, 讒人之譛於人主者, 不出於將相, 此無他, 將相權重, 故爲人上者, 易疑故耳. 考諸史牒, 班班可徵, 予已言于大臣矣. 東漢光武, 以推心待下之誠意, 其末梢使一馬援, 不得令終, 漢文帝, 豈非漢之中主, 而於周亞夫忘勞軍細柳之事, 竟至於下獄, 嘔血而死, 此不過以疑字而致此, 疑者, 中心之私也. 每觀史牒, 至於此等事, 未嘗不三復慨然. 不意嗣服之初, 遽見構揑將相之擧, 此非他, 予若有誠意之實, 則安有此事乎? 一種護黨之輩, 乃至於此, 此予平日誠信未孚之致, 自愧之外, 夫復何言? 予雖誠淺, 未易感動卿心, 予言則實出於肺腑, 此等之疏, 雖日日沓至, 予豈撓動乎? 況李鳳翼疏批, 已言之矣. 予素知卿以名武, 歷事兩朝, 予之待卿雖淺, 卿之爲國之忠, 則豈待予言? 崔補疏出之後, 大臣出外, 有還納命召之事, 豈復意將臣輕其去就, 逬出門外, 使褊裨, 還納命召乎? 將臣, 則與相臣, 亦有所異, 如此過擧, 實非平日之所期也. 昨者欲爲面諭, 有來待政院之敎, 而日勢向晩, 都門已閉, 尙無入來之事, 予心抑鬰, 何可勝言? 此亦由於誠意未孚之致, 愧恧之外, 復何言諭? 此言, 實出於心腑, 卿須勿爲過擧, 安意察任, 可也. 森曰, 聖敎如此, 下及於無狀之臣, 臣雖至愚, 豈不知聖意所在乎? 小臣本非武家人也. 肅宗朝, 使之勸武, 故小臣不得已應命, 以南行宣傳官, 入於暎花堂, 親臨試射, 直赴賜科之日, 使之近前, 聖敎縷縷, 而其中有當官盡職之敎, 聖諭丁寧, 事如昨日, 小臣自奉此敎以來, 寢食之間, 不敢忘之, 以傳敎四字, 敬揭壁上, 朝夕觀之, 未嘗不自爲勉戒, 今已歷事三朝, 以至於此矣, 不意今日, 聖敎又如此, 以臣爲若有一分可取者然, 臣於此, 感泣而已. 又安有可奏之言乎? 凡人被誣, 例多自明, 閭閻間常談曰, 自明之說聞之, 則皆似盡是云, 而臣今被誣, 不敢爲自明之計, 聖鑑孔昭, 無幽不燭, 下臣有司, 若有一毫彷彿者, 則奚特竄殛之典而已? 加之誅戮之典, 實所甘心. 臣於今年正月, 與金重器, 交承本營, 多少軍需, 自載簿籍, 自可易知, 一年每朔用下, 若以米一節言之, 其數亦多. 殿下深居九重, 豈得盡知此等事乎? 臣之所管營門, 與訓局, 雖不可比, 一朔用下, 至於米一千二百餘石, 其他些少錢布之外, 又有魚鱗焉. 魚鱗者, 亦軍食之謂也, 春秋衣資, 及每朔新舊軍上下番賞試射, 春秋中旬時所用, 其數極爲浩多, 不幸今年, 國有大喪, 不能擧行, 已至數月矣. 卽今庫儲之木, 將至於千有餘同, 自正月至來月, 除其一年應下, 比前剩餘之木, 三百餘同. 若其錢布, 則以各色保布捧納者也. 至於銀貨, 元無出處, 每於使行時, 仍定奪貸給譯舌輩, 例以二周年爲限還捧, 而小臣受任以來, 還捧之數, 乃萬餘兩, 合前日所在者而計之, 則至於六萬餘兩, 而自有去來. 大抵銀者, 元是極怪之物, 世上之人, 必以此疑人, 雖欲某條欺人耳目, 最難欺者, 銀貨是也. 鳳翼疏中, 用財如水, 軍需枵然, 莫知去處云. 其言, 實出暗昧, 其所致疑, 何據而發乎? 又以爲, 蹤跡詭秘, 出入閃倐, 人皆指點云, 將臣出入, 一動一靜, 往於某處之事, 其所率立番軍士數十名中, 又有隨後者, 亦皆通知於諸將校及最下之校練官, 此則乃各軍門之例規, 臣之出入行路, 無不知之, 白晝大道之上, 呼唱往來, 如此而尙謂之陰秘, 則豈非至冤極痛者乎? 臣之此言, 有若自明, 而若使臣與鳳翼, 面對質問, 如有一毫差爽, 則豈可一日留臣於覆載之間乎? 又以爲, 當此國勢岌嶪之日, 不可委之以將兵之任, 人而豈忍爲此言乎? 殿下盡見歷代史牒矣, 求之古今, 豈有遭此罔極之言, 而晏然自在者乎? 小臣, 以死自期, 彷徨街路, 屛出城外, 罔知攸處矣. 不意今者, 特爲召入, 聖敎丁寧懇惻, 小臣旣非草木禽獸, 能不感動感泣乎? 上曰, 歷觀前史, 讒構將相者, 必先其將相中倚重者, 今之讒卿, 亦有其意, 蓋知卿之不輕而重故耳. 彼輩構捏之言, 何必呶呶相辨, 而予旣知其言之構捏, 何必更提? 且聞先朝下敎之言, 追慕之心如新, 不能自堪, 予心如此, 卿心益復如何? 且以伊時聖敎見之, 予豈以一時構捏之言, 有所動搖乎? 卿其安意察任, 可也. 昨日還納命召, 故不得已使兵判兼察矣. 卿今入來矣, 故此面諭親授, 卿其受去摠察焉. 上仍命承傳色, 出在旁密柙匱子, 授左副承旨李眞淳曰, 開見匱中, 命召親授焉. 森曰, 使臣之道, 將任與散班, 豈有異哉? 自古忠臣烈士, 不在於官職之有無, 今臣遭此千千萬萬不近理之言, 將任若不得遞免, 則實爲不迫矣. 臣累次陳達, 極爲煩屑, 臣今年四十八, 壽夭長短, 雖不可預知, 而事殿下之日, 自期以無窮矣. 出去後, 略具短疏, 仰暴危懇, 伏乞殿下, 卽下處分, 以解人心之疑惑, 以盡殿下保全臣子之道焉. 上曰, 筵席下敎如此, 何必陳疏固辭乎? 上仍謂承宣曰, 命召開匱出給後, 修密柙. 眞淳曰, 初不開見, 直爲捧納, 故其封自在, 似無更修密柙之事矣. 上曰, 捕將牌同入乎? 竝與命召而傳之. 眞淳曰, 其在愼重之道, 開見後傳給, 似宜矣. 上曰, 依爲之. 森曰, 再三奏達, 實是死罪, 而軍需之去來有無, 覈之則自可知矣. 若有一毫近似者, 當施三尺之典, 此言非出於罪彼之意, 而若不能伸雪, 則京外之人, 必皆相傳曰, 御將李森, 不忠於國, 莫重軍需, 任意用之云爾, 則豈不至冤極痛乎? 臣若不洗此垢衊之言, 則雖死之後, 必不瞑目, 諺曰, 不得披心示人, 今臣所遭, 豈有如此沓沓之事乎? 上曰, 卿心, 予旣盡知, 何必縷縷如是耶? 眞淳, 拆見命召後, 擧而現於上前, 兼持捕將牌, 傳給於森, 森以兩手, 捧而受之, 納諸袖中. 上曰, 仍於此處, 佩出焉. 森乃詳視命召與大將牌後, 佩于帶上. 仍起拜曰, 如是親授, 臣何敢不佩乎? 小臣危迫之私情, 敢此更奏, 事君事親, 其義一樣. 臣之老母, 一生抱病矣, 以爲, 汝若復佩此符, 則如此之禍, 應非一再云云, 閭閻婦女, 豈知此等事乎? 君臣之間, 如家人父子, 聖上, 何不念及於此乎? 臣之老母重言復言之說, 不忍孤負, 而聖敎如此, 親授命召, 臣安敢不佩乎? 出去後, 當構短疏, 略陳辭免之衷. 上曰, 不必過爲如此之擧, 此非君臣間相孚之道, 安意察任焉. 森曰, 殿下卽祚以來, 每以務實祛文之敎, 戒勅群工, 如臣武夫, 不學無識, 以備局堂上, 得參筵席, 亦有所仰聞者矣, 豈敢爲文飾之辭乎? 前後奏達, 如有一毫非其眞情, 則是不忠於國, 不忠之臣, 將用於何處乎? 眞淳, 閉密㭱匱子, 鎻封後, 書臣謹封, 傳授承傳色, 納于上前. 上曰, 如是勉出, 出去後, 摠察軍務, 勿爲過嫌之辭. 森曰, 聖敎如是, 臣雖無狀, 敢不體念乎? 臣歷事三朝, 位至亞卿, 而前後未嘗有一番章奏辭免之擧, 此則殿下自在東宮時, 已爲洞燭矣. 此言, 實出於至情, 豈敢飾辭乎? 今此出去後, 不敢復爲辭免之計矣. 諸臣以次退出.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 14일

승정원일기 578책 (탈초본 31책) 영조 즉위년 11월 14일 갑인 17/17 기사 1724년 雍正(淸/世宗) 2년林柱國의 상소를 措語하여 보고하는 李眞淳 등의 계

○ 啓曰, 左副·同副 林柱國原疏, 以國忌齋戒, 雖已出給, 上疏措語書入事, 命下矣. 其疏有曰, 伏見備忘, 有賊鏡安置之命, 可洩神人之憤, 而第念處分, 猶未明正其罪, 代撰之文, 非特誣聖躬也, 乃誣先王也. 縱欲容貸此賊, 奈先王國法何? 殿下以春秋綱目所書何處爲敎, 徒配末減, 則臣恐無以慰先王之靈, 昭殿下之誣, 言之不覺腸裂, 敎文之撰成也. 主文之人, 爛熳相議, 視猶尋常, 金東弼之疏出, 而掌憲之臣, 急於私護, 費辭分疏, 及今特命之下, 削黜薄罰, 猶復繳還, 大臣三司, 亦皆寂默, 不料人心之罔測, 至此之極也. 聖度天大, 雖不介懷於旣往, 以示蕩平之德, 竊恐五皇極剛克之政, 不若是也. 嚴鞫賊鏡, 明正典刑, 前後護逆之輩, 一倂論罪, 柳鳳輝一疏, 其心所在, 天日難欺, 而今日天札聯翩, 反比之於負圖之漢臣, 殿下何爲而發此言也? 李鳳翼疏, 實採一國公誦, 殿下不惟不從, 反疑其挾雜, 李森之爲鏡賊腹心, 國人所知, 鳳翼之言, 亶出爲國, 則寧有一毫挾雜於其間? 森之一番待命, 晏然復出, 其亦無嚴, 八十宰臣, 自救憂愛, 不歸之於黨習, 反下還給之命, 臣未知殿下在廷臣僚, 果無護黨之習, 而獨於此人疑之耶? 言者相繼竄逐, 已非求言之本意, 而至於焚疏, 載籍所無, 是日此擧, 果倣何代, 而有駭聽聞也. 頃日備忘, 言雖過中, 予不爲咎之敎, 置於何地, 大禍之餘, 人皆惴惴, 莫敢出一言, 明旨之下, 一二疎賤之臣, 略陳憂憤之誠, 則雖有過當之言, 固宜虛受扶奬, 而乃反摧折若是, 此後欲聞忠言, 誰言之乎云云矣. 蓋柱國疏語, 極其陰慘, 無非構捏將相及諸臣之計, 所謂主文之人, 卽指右議政趙泰億, 而泰億, 以罪人泰采至親, 不得干涉於敎文事, 而其時金一鏡, 爲弘文提學, 故臨急變通, 使之撰進, 而頒敎在翌朝, 一鏡日晩承牌入闕, 夜分後始爲製呈, 其時闕中之人, 無不知之, 家在城外之人, 雖欲相議, 勢不可得也, 而今乃急於陷人, 白地構誣, 其心所在, 萬萬痛惡, 臣等或慮其時主文之人, 自上未知誰某, 竝此附陳之意, 敢啓. 答曰, 知道.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 15일

승정원일기 578책 (탈초본 31책) 영조 즉위년 11월 15일 을묘 15/34 기사 1724년 雍正(淸/世宗) 2년李光佐에게 傳諭한 결과를 보고하는 宋徵啓의 서계

○ 假注書宋徵啓書啓, 臣承命馳往于龍山江村議政府領議政李光佐所住處, 傳宣聖諭, 仍授命召, 則以爲, 臣暮到江村, 史官踵臨, 傳宣聖諭, 仍授命召, 十行辭旨, 懃懇隆摯, 出尋常萬萬. 以臣無狀, 何以得此於君父? 銘縷心骨, 上報無由, 只自莊誦百回, 字字淚漬, 然臣之轉投荒郊, 煩冤痛刻者, 夫豈以上心之照察開釋, 爲有一毫未盡而然乎? 照察雖已洞然, 譖言愈益罔極. 不可曰譖言, 直是變書, 不可曰罔極, 直是人理所不容, 覆載間所不可假息者, 謂臣才劣識闇, 昏迷謬錯, 則固至當也. 天日在上, 鬼神森列, 其何忍以此言加之也? 只緣臣不肖冥升, 有以致之, 使臣脫去此權位, 人雖無良, 尙安得以藉口於此也? 今臣負恩慢命, 死有餘責, 惟以是伏重誅, 實不忍冒此罔測, 復進於職次, 不然, 臣獨何心, 廢敦匠而違嘗藥, 自隳其臣節, 而莫之恤哉? 天鑑孔昭, 庶有以下燭其苦心, 瞻望宸極, 只自號呼隕泣, 不知所達, 命召, 理不敢承受, 謹當追後祗納云, 臣旣承偕來之命, 姑爲仍留之意, 敢啓. 傳曰, 日昨諭予心腹之辭, 而只緣誠淺, 莫回卿心, 愕然且慙, 無以爲諭. 噫, 譖人之說, 予已洞知, 則卿之如是引咎, 不亦過乎? 向者山陵初定之時, 卿若往來, 則必召見親問者, 豈特重其事也? 乃亦詳聞之意也, 而況方中之役, 何等至重, 穿開壙中, 奉下外梓宮, 而狀聞雖詳, 猶不如親聽卿言, 故待卿入來矣. 不料卿遽向江村, 是豈平日所望於卿者哉? 命召雖一日十上, 決難留置, 卿其須體至意, 卽速入來事, 更爲傳諭.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 15일

승정원일기 578책 (탈초본 31책) 영조 즉위년 11월 15일 을묘 19/34 기사 1724년 雍正(淸/世宗) 2년趙泰億에게 傳諭한 결과를 보고하는 朴亨潤의 서계

○ 假注書朴亨潤書啓, 臣承命馳往于金吾門外右議政趙泰億所住處, 傳宣聖旨, 則以爲, 臣近日所遭, 人言罔極, 罪名狼藉, 驚惶震越, 求死不得. 昨者林柱國疏中, 所謂敎文爛熳相議, 視猶尋常等語, 忽出於千千萬萬意想之外, 白地架鑿, 必欲戕害乃已, 天地間, 豈有如許事耶? 蓋此敎文, 臣以主文之人, 所當製進, 而朝家諒臣私義之不可爲, 臨時變通, 移屬一鏡, 朝家之不以命臣, 而命他人者, 臣何敢與聞於此事, 亦何忍容喙於其間? 雖以一鏡今番之疏觀之, 日晩承牌, 進詣賓廳, 倉卒夜分, 口占呼草云. 設使臣無他故, 而可參涉, 家在城外之人, 何能相議於重城下鑰之後乎? 臣與一鏡, 年來枘鑿, 國人之所共知, 今乃以與一鏡相議, 爲臣之案, 而直驅之於罔測之地, 如此易知而難誣者, 猶欲以熒惑聖聽, 擠陷臣身, 他尙何說哉? 果使臣, 眞有此事, 則臣當伏其辜, 果無此事, 而受此黯黮, 抱冤莫白, 則豈非窮天極地之痛, 亦豈非聖上所可哀憐而昭晣者哉? 數日之內, 凶言噂沓, 無非人臣之所不忍聞, 人理之所不忍堪, 唯此一事, 全着臣身, 最爲慘毒, 倘蒙下臣司敗, 明覈虛實, 則國體私分, 誠爲萬幸, 區區所望, 只在於此, 泥首金吾, 惟鈇鉞是竢, 聖德如天, 不卽加誅, 荐降恩諭. 至有與史官偕入之命, 而其疏未及下批, 臣罪未有勘處, 則趨命與否, 非所可論, 恩禮至渥, 而情地愈蹙, 久留輦下, 亦所不敢, 今方迸出城外, 恭竢處分, 孤恩慢命, 益增死罪, 瞻望宸極, 但有涕淚而已云矣. 大臣今方出城, 臣旣承偕來之命, 仍爲隨往之意, 敢啓. 傳曰, 知道.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 16일

승정원일기 579책 (탈초본 31책) 영조 즉위년 11월 16일 병진 5/51 기사 1724년 雍正(淸/世宗) 2년趙泰億에게 傳諭한 결과를 보고하는 鄭錫三의 계

○ 鄭錫三啓曰, 臣承命馳往于敦義門外議政府右議政趙泰億所住處, 傳宣聖諭, 則以爲, 臣席藁泥首之中, 伏蒙申遣史官, 命勿待罪, 仍有偕入之敎, 臣固當感激趨進之不暇, 而譖讟鑠骨, 危厲薰心, 縱荷恩召, 莫克祗承, 第將衷情之冤酷, 略辨人言之虛罔, 而構誣暗昧, 旣不易於昭暴, 文字齟齬, 又恐難於分解, 乃蒙日月之明, 洞燭幽隱之中, 知其事之都不近理, 察其言之全出架鑿, 不待下批於原疏, 特先開示於賤臣, 雖虞舜之堲讒, 與漢昭之辨詐, 亦何以加於此哉? 人方欲嫁禍於臣, 逞毒於臣, 而賴上之賜, 今可得以免矣. 臣雖滅死萬萬, 曷能報殿下生死肉骨之德也哉? 殿下之怜恤臣至此, 而臣則負殿下多矣. 留命召而召臣, 至欲勉諭而親授, 臣不惟不承命入對, 乃反逬出都門, 而殿下不加譴責, 諭之以只愧誠淺, 戒之以無乃太過, 至使直院之承宣, 留門而出, 還授命召, 使臣卽爲入來, 而憂三公之竝出, 悶國事之多艱, 敦勉之旨, 溢於辭表. 臣雖至愚極頑, 亦有知覺, 豈不欲登時趨簉, 以仰答殊眷, 以少伸臣分, 而猶不敢唐突徑進者, 良以前後所被口語, 俱是人臣之極罪. 況今群咻日發, 咎責四集, 揆以道理, 但當縮伏竢譴, 以謝衆怒, 顧何可徒恃寵靈, 晏然冒出乎? 處具瞻之地, 壞四維之重, 豈惟大傷於私義, 實亦重損乎國體, 臣固不忍爲此矣. 恩諭之下, 無以奉承, 臣罪至此, 萬殞難贖, 瞻望宸極, 第增殞越云矣, 敢啓. 傳曰, 知道.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 16일

승정원일기 579책 (탈초본 31책) 영조 즉위년 11월 16일 병진 41/51 기사 1724년 雍正(淸/世宗) 2년白馬山城으로 戎器 등을 옮겨두는 일과 車子庫를 다시 설치하는 일 등에 대한 所懷를 진달하는 李顯章의 상소

○ 義州府尹李顯章疏曰, 伏以皇天降割, 大行大王, 奄棄群臣, 擧國含生之類, 莫不奔走號哭, 若喪考妣, 居諸易邁, 因山漸近. 伏惟孝思哀痛, 罔極當復如何? 仍伏念, 如臣無似, 曾添邇列, 出入經幄, 至於三載之久, 自叨邊任之後, 逖違螭陛, 區區戀闕之忱, 恒切于中. 萬萬意外, 忽奉諱音於千里塞外, 北向長號, 五內欲裂, 官守有限, 莫伸奔問之誠, 涕淚無從, 徒切攀擗之痛. 幸我殿下, 新登大位, 丕纘洪緖, 上以慰祖宗陟降之靈, 下以係中外億兆之心, 聰明睿智, 卓出百王, 政令施措, 動合規矩. 凡爲我殿下臣民者, 孰不欽仰慶祝, 而乃者特降綸綍, 辭旨懇惻, 恤民之意, 永治之誠, 溢於言表, 有足以格天地而泣鬼神也. 臣伏地莊誦之餘, 謹以宣示一境耆老軍民, 則莫不感泣而咨嗟, 老羸之扶杖, 勇悍之投戈, 豈獨專美於古也? 嗚呼, 求言之旨, 至及於字牧之臣, 臣亦字牧中一人也. 旣有民情之可言者, 而含默不言, 則是負殿下也, 負灣民也, 安得不一達於四聰之下哉? 惟此龍灣, 國之西門也. 特以守邊之故, 雖無徵布之役, 凡干服勞, 最爲偏苦, 非如內地之民, 一番納布, 終年閑遊之比, 臣請略陳焉. 沿江一帶, 設置把守, 炎天潦雨, 虐雪饕風, 晝夜誰何, 飽盡無限艱苦, 此外彼我使行之時, 各站支待, 固已難堪, 而至於北使之往來也, 自柵門至所串館, 凡七大站, 本府獨當, 故將校領率民人, 奔走莫暇, 自鴨江至柵門百餘里無人之地, 出入於虎豹之藪, 露處於風雨之中, 且於寒節使飭之行, 江水半氷, 則伐氷過涉之際, 亦多有船格軍渰死之患, 此則他邑所無之事也, 豈不可矜哉? 其在朝家軫念之道, 宜有各別優恤之典, 而卽今灣民之所望, 只在於舊糴之蕩滌也. 數十年來西路荐飢, 至丁酉又値大殺, 專以還穀救活, 其後歲又連凶, 不得徵捧, 一年二年, 至于今日, 八年之間, 逃故過半, 存者無幾, 而自上司, 方有丁酉條還上徵捧之令. 今若徵捧, 則勢將侵及於隣族, 而顧此一境, 土地磽瘠, 生理蕭然. 今年穡事, 又不免凶, 自已當年所受, 亦患其難捧, 況八年舊糴, 何可移徵於隣族乎? 一邑之民, 自聞此報, 皆懷渙散之心, 臣以陳疏變通之意, 多般曉諭, 姑令安堵, 而終至於徵捧之境, 則必有散四之患, 其在實邊之道, 豈不可慮乎? 聖旨中以爲, 侵徵身布於無依之人, 或至於隣族, 或及於白骨, 言念及此, 食不下咽云云. 當年軍布, 猶患其侵徵於隣族, 至有惻怛之敎, 則近十年陳糴, 豈可侵徵於不干之隣族乎? 此實仁政之所不忍, 而自降備忘之後, 闔境民人, 莫不欣欣然有喜色, 冀以減糴之意, 轉達於天聽. 臣以守土之官, 目見民隱, 有不能恝視者, 乃敢仰體聖旨, 下循民情, 輒此備陳, 惟聖明垂察焉. 昔漢文帝, 賜天下田租之半, 雖以漢家之大, 失天下田租之半, 則度支之用, 似爲苟簡, 而意在恤民, 曾不少恡, 惟我東方, 壤地雖褊, 豈惜此萬餘斛之陳糴, 不思所以慰悅邊氓哉? 以先朝事言之, 舊還上舊軍布間, 或有蕩減之事, 以殿下視民如傷之心, 何獨持難於此乎? 萬餘斛雖似夥然, 大小米僅爲三分之一, 其餘則皆是雜穀, 若以如干虛簿之物, 遽致邊民之流散, 則其得失輕重, 果何如耶? 且伏念, 將校之設, 專爲軍務, 而此府異於他邑, 吏屬旣尠, 且無曉事者, 凡有使勅之行, 專以將校成樣, 其爲勞役, 比他倍蓰, 非特爲他日緩急之用而已, 則以此以彼, 豈無酬勞勸激之道乎? 江華·松都·廣州·水原·長湍等府, 距京城至近, 且無別般勞役之事, 而或以保障, 或以保釐, 皆用久勤, 惟此賊路初程, 身役最苦之地, 奚獨無此典乎? 曾聞朝議, 亦謂其當許, 而特以人無建請之故, 至今未果. 伏願殿下, 特念懷保之道, 另施優異之典, 舊糴蕩滌, 將校久勤兩件事, 斷自震衷, 快賜施行, 以慰一方顒若之望, 今此所陳, 非眞爲灣民也. 蓋欲布德意於邊封, 俾知親上而死長, 有警急於他時, 要令赴湯而蹈火, 其所關係, 豈淺淺哉? 臣旣以兩件事, 仰陳如右, 而此府, 係是朝夕待變之地, 而邊務疎虞, 事甚可慮, 故敢此附陳焉. 噫, 地接燕薊, 只隔一衣帶水, 鐵騎長驅, 一蹴可渡, 氷合連陸, 則尤無可恃者, 丙子之事, 可以監矣. 其在固圉之道, 政宜十分綢繆, 而臣智慮淺短, 未有區劃, 第念邑城, 處於野地, 四面受敵, 決非可守之地, 惟白馬山城, 當路據險, 此乃西隅保障之地, 而一邑依歸之所也. 然而重修屬耳, 事有未遑, 門砲樓將臺等, 當設而未設者多, 故臣於到任之初, 卽爲營建, 僅得訖功, 而倉庫公廨, 則自前有之, 雖欲移邑於此, 亦無大段擧措, 而事係創始, 廟議難保其必許, 故此則臣不敢直請, 而邑城, 旣非可守之地, 許多戎器財穀, 置之於此, 脫有警急, 適足爲藉寇兵而齎盜糧之歸矣. 明知其如此, 而不思變通, 則豈非失計乎? 臣意以爲, 府儲戎器財穀, 參酌移置於山城, 則庶有得於淸野之法, 而重地軍制, 固已疎略, 戰守之具, 又從而未備, 一有邊警, 無可奈何, 每一念來, 誠爲寒心. 臣歷觀前史, 多有以戰車取勝者, 行則載糧, 止則屯營, 此所謂不秣之馬, 有脚之城, 而我國, 本不用戰車, 蓋以山川險阻, 地勢不便故也, 而惟此關西直路, 皆是平原廣野, 雖有一二嶺隘, 而定州之螳蛾嶺, 特一丘陵, 嘉山之曉星嶺, 稍似崎嶇, 舍此而取其舊邑之路, 則此外更無險艱難通處. 至於本府, 則鴨江以西, 津江以東, 無非平坦之地, 正是用車搏戰之場也. 惟其如是, 故曾設車子庫於西路, 載運勅卜, 行之屢年, 革罷不久, 今若依前復設, 平時則載運方物勅卜, 以除各邑刷價之耗費, 臨亂則作爲戰陣之用, 以防賊騎之衝突, 則是爲一擧而兩得矣. 議者雖或以新創兵車, 亦今日之所諱云, 而載卜往來, 使彼人慣於耳目, 則無所致疑, 而可以得力於他日, 豈非策之善者乎? 七大站獨當之狀, 已陳於上, 而只言其民役之煩重, 不及於邑力之耗竭, 故玆又尾陳焉. 此邑規模, 異於內地, 元無尺布斗粟之賦於民者, 只以使行時, 商貨收稅支過, 而近來事勢, 絶異於前, 商銀罕入, 徵稅漸縮, 而使勅之行, 所費則自如, 燕路頭站, 實爲可慮, 誠宜有大變通, 而訖未變通, 可勝歎哉? 事係大變通者, 雖不可輕議, 而至於所串館竝帖事, 曾以此報上司, 上司亦不以爲不可, 而因循至今, 不得變通, 今若許令某邑竝站, 則庶爲本府萬一之助矣, 竝令廟堂稟處焉. 臣歷事兩朝, 叨蒙恩數, 逮奉聖明, 愚忠自激, 今於明旨之下, 不敢以邊臣自疎, 謹以職事所管, 略此條陳, 伏願殿下, 不以人而廢言, 千萬幸甚云云. 批答見上, 啓下備邊司

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 16일

승정원일기 579책 (탈초본 31책) 영조 즉위년 11월 16일 병진 45/51 기사 1724년 雍正(淸/世宗) 2년李義淵의 죄상 등에 대한 所懷를 진달하고 병세와 정세를 이유로 遞差를 청하는 柳時模의 상소

○ 柳時模疏曰, 伏以臣於近日事, 憂憤駭痛, 不一而足, 百怪千變, 無過於義淵之凶悖. 乃於登對之初, 卽發請鞫之啓, 而誠意淺薄, 言辭拙訥, 固無惑回聰聽之望. 且臣暴病大汗之餘, 曳疾强起, 暈眩猝發, 奏對之際, 語不成聲, 欲陳之說, 含意未吐, 實無一分氣力, 可以奮舌動天, 退而追思, 罪悔交切, 翌日連啓, 亦未蒙開可之音, 遂使誣先王辱殿下之一凶豎, 尙此稽誅於覆載之間, 其可謂臺閣有人乎, 國家有法乎? 夫賊淵之在所必鞫, 聖明亦已下敎於前席矣. 旣知其可鞫, 則不于今日, 而更待何日耶? 況此賊罪犯, 係關於大行朝, 雖在仙寢在殯之日, 卽日訊鞫, 亟行誅討, 豈不尤爲痛快, 而以殿下孝友之出天, 不思所以上慰陟降之靈, 臣竊惑焉. 噫嘻, 辛丑逆變, 固非一朝一夕之故, 醞釀旣久, 爲計日肆, 及至排布三手, 而包藏不得, 自干天誅, 覆滅乃已, 此則非先大王戮之, 乃渠輩自戮也. 今其凶種遺孽, 罔悛厥惡, 怨毒次骨, 一自大喪之後, 幸變樂禍, 百計揣摩, 外做無根之訛言, 煽動中外, 陰募不逞之雜類, 探試上意, 凶言始發, 邦憲不加, 則遂爲此機可乘, 謂其計可售, 經營排置, 日呈數封, 首以簪履舊臣, 奔哭都下之說, 爲呈身之資. 又以卿宰三司同一逆腸之讒, 爲綱打之計, 鄕曲卑汚, 耄廢老臣, 紛然竝起, 愈出愈奇, 彼反覆效力, 固無足責, 八十垂死, 亦何所求? 造意叵測, 爲言罔狀, 亟收兵權之請, 今日事機之云, 有若事在呼吸, 急時上變者然, 此非尋常讒構之疏, 其在國體, 固宜嚴施刑章, 以正其罪, 而朝廷之上, 慮不出此, 臣誠慨然也. 顧今天日之明, 洞加聒晣, 旣命引入, 將相面諭丁寧, 又令火其原疏, 處分嚴正, 鬼蜮之情態, 莫逃於淵鑑之下, 而其陰凶暗慝, 恐動眩亂之罪, 終不可不嚴懲, 臣謂鳳翼·漢東, 亟施投畀之典, 使鴟張之勢, 有所戢畏, 跳踉之類, 更無希覬也. 嗚呼, 聖后纉服, 庶明勵翼, 上則推誠以待, 下則盡瘁爲期, 精白一心, 百度維新, 廩廩乎少康之治矣. 不幸陰邪之徒, 旁伺闖發, 交亂上下, 相臣將臣, 日胥命於金吾, 禮待元老, 慨國勢而徑歸, 朝衆泮渙, 人心汹擾, 今日國事, 可謂殆哉? 竊觀此輩頭勢, 如無懲勵之嚴, 則接踵投匭者, 將不知其幾十輩, 殿下其何以接應, 朝廷其何以措手? 臣於此, 耿耿懷憂, 中夜無寐. 詩不云乎? 譬彼舟流, 不知所屆, 心之憂矣, 不遑暇寐, 此正臣之謂也. 目今賊疾彌苦, 久未詣臺, 玆將短疏, 略攄所蘊, 伏願留神澄省, 而亟賜栽處焉. 臣方治疏將上之際, 以署經事, 召牌儼降, 不敢坐違, 來伏於九閽之外, 而病情苦劇, 咫尺天陛, 亦無進詣之勢, 拜章徑退, 臣罪尤萬萬矣云云. 批答見上

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 16일

승정원일기 579책 (탈초본 31책) 영조 즉위년 11월 16일 병진 46/51 기사 1724년 雍正(淸/世宗) 2년李鳳翼 등의 構誣를 받은 일 등에 대한 所懷를 진달하고 정세를 이유로 遞差를 청하는 李森의 상소

○ 李森疏曰, 伏以, 臣遭人臣不忍聞之惡言, 負人臣所難貸之罪名, 所帶將任, 猶未及辭遞, 顚倒出城, 席藁待命, 自分斧鉞之誅矣. 千萬意慮之外, 特下政院之批曰, 當有下敎事, 明朝來待, 又於承宣入侍之時, 諭以將臣去就, 不可輕易. 昨日出城之擧, 已極過當, 至以將臣安得不來乎? 卽爲入侍之意, 更爲分付. 一日之內, 嚴命屢降, 喉院催督, 急於星火, 到此地頭, 雖明日伏誅於後, 固不敢違命於今日, 玆用冒萬死趨伏, 俟罪於闕外矣. 引對之命, 遽及於罪名至重之臣, 身臣不顧他節, 冒汲入對, 咫尺筵席, 聖諭諄懇, 耳提面命, 不啻若慈父之敎幼子, 開釋勉戒, 有足以泣鬼神而感豚魚, 旣納之命召, 特使之仍佩於威顔密邇之前, 此誠千古人臣所未嘗得之於君父者也. 臣以不肖無狀, 獨何以蒙此矌絶之異數? 感激殊遇, 聲淚俱發, 披露肝膈, 語多煩屑, 猥越之罪, 臣方自訟, 今臣所遭人言, 罔非惡逆之罪目, 殿下何以知臣斷斷無他之忠赤, 而不少疑焉. 至引以漢代純忠之臣而勸勉之, 臣固知殿下之聖度, 邁光武·文帝遠矣, 而臣何敢比擬於古人之萬一耶? 臣撫躬自悼, 感泣無從而已. 臣於筵對退出之際, 冒陳構上短疏之意, 故玆敢昧死拜章, 惟聖明照察焉. 夫軍需一事, 營中大小所用, 皆出於餉軍兩色, 而一年應下之數, 合以計之, 米則一萬四千十四石零, 太四百八十石零, 錢一萬一千四百兩零, 木一百三十三同四十疋零, 此乃軍兵賞中日·中旬及員役等依例上下者也, 臣之筵席所達魚鱗者此也, 卽今留在之數, 比諸前重記, 則有加者, 米三千六百九十七石零, 太五百二十四石零, 木三百餘同, 至於錢, 則前重記所付四萬四千五百八十兩零, 而二萬兩, 則戶曹·宣惠廳草記定奪, 貸去銀, 則前重記所付五萬四千三百五十二兩, 而臣受任後, 曾前給債者徵捧之數, 至於一萬一千三百四十九兩, 合爲六萬五千七百餘兩, 而其中一千兩, 因啓下, 劃送山陵, 三千五百兩. 今番告訃之行, 亦爲定奪貸去, 卽今見存者, 六萬一千二百餘兩, 而尙有加於前者, 六千八百四十餘兩, 以此觀之, 則彼所謂用財如水, 軍需枵然者, 未知指何而發耶? 應下及加入之數, 明有簿籍, 若使一郞官, 執籍而考之, 則可以立辨, 臣安敢誣也? 架鑿空虛, 至謂之莫知去處, 造意之陰險, 專在此一句語, 豈非驚心竦骨處乎? 至若締結奔走, 蹤跡詭秘, 出入閃倐, 人皆指點等說, 尤是萬萬凶慘, 白地構誣, 胡至此極? 所謂締結云者, 與人交契之深密者也, 奔走云者, 往來頻數者也. 蹤跡詭秘云者, 行色佹怪異於人者也, 出入閃倐云者, 乍往乍來, 不使人知之者也. 噫嘻痛矣, 臣雖無狀, 旣忝將任, 則一動一靜, 體貌自別, 公私出入之際, 騶從自繁, 呵導在前, 臣之出入, 人孰不知? 況且各軍門規例, 大將之公私出入, 必爲遍告於中軍及諸將校, 則此等題目, 自不近理, 未知締結於何人, 奔走於何所, 詭秘者何事也, 閃倐者何樣耶? 凡所自明之辭, 固難取信, 必使言者名言的指, 然後可知其虛實. 臣願與李鳳翼, 對造而面質之, 臣果有一毫近似之罪, 則誅之可也, 滅之可也, 奚特竄殛而止哉? 臣本以不才無似之人, 謬膺三朝不世之殊遇, 年未五十, 身佩將印, 人器不稱, 姑捨勿論, 高位速謗, 勢所不免, 今日被誣, 亦安知不由於斯耶? 聖上必欲全保臣身, 不專以恩眷加之, 而亟遞臣所帶之重任, 俾安私分, 則此實愛欲生之聖恩, 況又望八之偏母, 方在沈淹之中, 自聞此事以來, 寢食俱廢, 驚怕轉深, 戒之曰, 汝更帶將任而來, 則汝何以慰吾心而復見吾乎? 臣雖不忠不孝, 自陷於貪戀寵祿之科, 而在殿下孝理之下, 豈非惕然軫念處也? 臣萬被誅戮, 臣萬被誅戮, 決不可復據此任, 伏乞聖明, 曲加哀矜焉. 至若崔補之疏有曰, 安知非與賊鏡綢繆而然也? 此則聖上已施島配之律, 臣不敢復呶呶自辨, 而以其疏中, 安知非三字觀之, 可知構揑之甚者矣. 臣果有與一鏡, 毫髮綢繆之跡, 則彼必質言之不暇, 而何必曰安知非耶? 噫, 鳳翼, 唱之於前, 而崔補·林柱國, 繼之於後, 或謂之安知非與賊鏡綢繆, 或謂之爲鏡賊腹心, 國人所知, 人之爲言, 胡至此極? 以此爲罪臣之一大機穽, 則鳳翼疏中, 捨此奇貨, 而豈可以無形無影之說, 爲臣之罪案耶? 同朝之間, 若以相知爲罪則已, 當初所無之言, 至發於聖上處分之後, 其所綢繆腹心云者, 果能成說乎? 所謂綢繆腹心, 乃相從親密之意, 而臣壬寅, 自湖營上來之後, 拘於體禮, 一番往見, 果有之, 而將臣之出入卿宰之家, 自古及今, 易招人言, 故曾不相從, 衆所共知, 亦以此尋常戒之於儕友之間矣. 今此腹心綢繆等說構臣者, 實是千千萬萬意慮所不到處也. 聖明在上, 臣不欲多辨, 柱國疏中, 又以爲一番待命, 晏然復出, 其亦無嚴, 此言之來, 不待人言, 而臣實預料, 爲將臣者, 有召卽赴, 體例卽然, 而臣之所遭, 誠千古所無, 豈敢唐突, 而自上旣有下敎事來待政院之敎, 不啻丁寧, 且有開釋而特召, 則將臣之道, 安得不爲之變動乎? 偃然待罪私次, 亦極未安. 走伏闕外, 席藁俟罪, 而又命之以入來, 臣之危懍情跡, 前頭死生, 有未暇顧, 冒萬死入對者, 蓋以聖敎之出尋常萬萬故也. 臣若不爲應命, 然後始乃免無嚴之目耶? 半夜前席, 誨諭懇惻, 臣是何人, 得此曠絶之異恩乎? 昨日再違召命, 此亦將臣之所不敢爲者, 而若使臣, 迫於君命, 出脚於胥命一步之地, 則人之爲言, 又不知至於何境耶? 發牌郞廳, 使之傳授, 此亦列朝所未有之恩眷. 由是而聖恩益隆, 臣罪日深, 臣何敢妄恃縷縷勿辭之筵敎, 而晏然在職乎? 陳章控免, 此非待罪臣所敢爲者, 至於命召, 何等重符, 而旣承特使郞官傳給之異渥, 臣當死不敢孤此聖恩, 而目今駭機重發, 衆鏑叢身, 三至之言, 必欲成市虎而後已, 狼狽窮蹙, 至此益極. 臣寧伏國家之刑章, 不忍爲讒鋒之所殪. 伏乞天地父母, 曲加矜察, 亟斥臣身, 以釋群疑, 千萬喁祝, 臣無任沫血云云. 批答見上

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 17일

승정원일기 579책 (탈초본 31책) 영조 즉위년 11월 17일 정사 17/48 기사 1724년 雍正(淸/世宗) 2년柳鳳輝에게 傳諭한 결과를 보고하는 金啓煥의 계

○ 金啓煥啓曰, 臣承命馳往于崇禮門外議政府左議政柳鳳輝所住處, 傳宣聖諭, 則以爲臣伏見林柱國疏, 至以其心所在, 天日難欺爲言, 此固臣從前所被者, 而其言之罔極, 殆有加焉. 臣餘魂喪盡, 不翅聞弦而驚墜也. 人言如此, 而徒恃聖眷, 晏監自在, 實非臣分義之所敢出, 走伏金吾, 迸出城外, 誠出於萬萬不獲已, 而臣之區區情實, 旣已略暴於面諭之下, 每以章疏, 仰煩嚴聽, 亦極惶悚. 王人累日相守於委巷, 而不敢更爲召還之請, 命召不宜因留於門外, 而不敢更爲呈納之計, 日夕祈祝於席藁之中者, 唯在聖明之或加照察於國體之損傷, 臣情之迫隘, 而有所處分矣. 不意玆者, 近侍之臣, 來宣聖旨, 十行辭旨, 逈出尋常, 至於獨何孤予之敎, 自不覺失聲而悲號也. 人臣得此曠絶之恩數, 寧有頑然不動之理哉? 況臣前旣承此敎, 而感激趨承, 則到今有何顧計之心? 而卽今賤疾方苦, 有難轉動, 姑俟少間, 當爲入城, 以爲陳章乞罪之計, 惟願亟命召還史官云矣, 敢啓. 傳曰, 朝者承宣之往, 諭予至意, 而坐于便次, 待卿矣. 今觀書啓, 良由予誠淺之致, 愧恧何諭? 噫, 卿雖孤予, 獨不體兩朝恩遇乎? 卿其體予如渴之望, 卽爲入來事, 更往傳諭.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 17일

승정원일기 579책 (탈초본 31책) 영조 즉위년 11월 17일 정사 47/48 기사 1724년 雍正(淸/世宗) 2년承政院 직임을 맡아서 誌文을 기한 내에 書寫하기 어려우니 다른 이에게 맡길 것을 청하는 尹淳의 상소

○ 尹淳疏曰, 伏以, 臣於本職, 實無堪承之望, 而此時不敢言病, 黽勉承命矣. 第於誌文書寫事, 竊有萬萬可慮者, 例於草圖書, 啓下後始寫, 而今番則誌文啓下後, 日子窘迫, 而排井出草之際, 又費了多日, 若待草圖畢寫, 則繕寫入刻印出後, 奉往山陵, 實有未及之慮, 故臣於數日前, 始赴都監, 纔寫數千字, 而間有史局之命, 連日仕進, 不能專意於書役, 昨日又入喉司, 本院異於他司, 非任意進退之地, 況且職務鞅掌, 實無片隙可乘, 而書役猶未半之, 雖不分晝夜, 任手鑽寫, 尙恐其後時, 今若差失晷刻, 則事將狼狽, 而且想摠護適方引入, 變通無路, 不得不冒陳事狀. 伏乞聖明, 俯賜鑑諒, 亟改臣誌文書寫之命, 移授無故之人, 以爲及時寫進之地, 不勝幸甚. 批答見上

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 18일

승정원일기 579책 (탈초본 31책) 영조 즉위년 11월 18일 무오 24/25 기사 1724년 雍正(淸/世宗) 2년引見에 柳鳳輝 등이 입시하여 承旨의 차출, 신임 守令을 司憲府의 署經만으로 발송시키는 문제 등에 대해 논의함

○ 十一月十八日巳時, 上在無妄閣廬次. 左議相[左議政]柳鳳輝引見入侍時, 左副承旨金啓煥, 記事官李壽益·李喆輔·申致謹. 鳳輝進伏曰, 淫雨非時, 日氣不佳, 聖體若何? 上曰, 無事矣. 鳳輝曰, 大王大妃殿氣候, 若何? 上曰, 向日差勝後, 猶未快復矣. 鳳輝曰, 王大妃殿氣候, 若何? 上曰, 比向時無減矣. 鳳輝曰, 臣頃承面諭後, 心常感激矣. 人之上疏又出矣, 心甚惶懍, 何敢一刻自安乎? 其言罔極, 領·右相所遭, 比臣差歇, 尙此出伏城外, 況臣何敢晏然以處, 徒恃聖眷, 反益罪戾乎? 自金吾門外, 直向城外, 臣之危怖情勢, 旣陳於前矣. 又無可陳之語, 而命召每爲還納, 亦甚惶悚, 不得已受置之. 又有遣承旨別諭之事, 臣何敢不出乎? 欲入城陳疏矣. 承宣又復宣諭, 且承便次待之之敎. 人臣分義, 本不俟駕, 況承如此批旨乎? 今日入來, 莫非臣罪. 頃日曲軫下敎, 臣之區區情理, 已爲仰悉, 今不敢更爲煩聒, 而今臣所居之位甚重, 而今日待命, 明日出城, 有傷國體, 臣之區區廉隅, 不足恤也. 殿下如欲保全臣身, 遞臣之職, 使不得處崇高之位, 是臣之所望也. 上曰, 頃日已諭, 更何多誥? 向日崔補之疏, 尤爲罔測, 大臣不安, 至於出城, 予之誠意若至, 豈至出城? 愧恧之外, 更何多言? 其在上下相信之道, 構捏之言, 旣已洞知, 則以此引嫌, 豈非過擧耶? 此後更勿引嫌, 安心視事. 鳳輝曰, 臣之情勢, 前後仰悉. 出城之後, 夜不能寐, 自訟而已. 此職, 決不可仍冒, 殿下必欲保全, 而人言如此罔極, 今若遞臣之職, 則臣處於輦下, 瞻望宸嚴, 感激以沒齒矣. 上曰, 此時鼎席, 何可不備乎? 今如解職, 則適中讒人之計, 決不許遞. 予心已定, 此後大臣, 雖一日十出都城, 徒傷事體, 無益國事, 此後更勿如是, 已望於卿者也. 鳳輝曰, 今日國事, 殿下獨憂於上, 爲國之道, 惟在於擇輔相. 如臣萬萬不似, 且有癃痼之疾者, 冒據鼎席, 國事無可爲之勢. 災異如是疊出, 古之陳平曰, 理陰陽順四時, 不知陳平果能爲此, 而如臣無似, 何以輔翊國事? 向日冬雷, 已極驚心, 卽今雨勢, 又復如此, 路泥如夏, 時氣失節反常者, 變也. 觀象監啓辭, 又有日弭之警, 此誠殿下, 惕然警懼處矣. 孔子曰, 道千乘之國, 敬事而信, 節用而愛民, 卽今國儲蕩竭, 百姓愁怨, 節用二字, 實爲今日之上策, 伏願殿下, 惕念哉. 上曰, 陳戒之言切至, 當體念不忘焉. 啓煥曰, 因山迫近, 院中酬應之事甚多, 而位甚不齊, 昨出二員, 皆在鄕都, 今又不行公, 而拘於院規, 未能請牌, 似有變通之道, 何以爲之? 上曰, 新除授右副, 曾不行公云耶? 啓煥曰, 曾不行公云矣. 同副方有癃痼之疾云矣. 上曰, 右副·同副, 姑爲改差, 其代以在京無故人差出事, 分付, 可也. 啓煥曰, 都承旨拘於廳規, 不得請牌. 當此院中位不齊之日, 何以爲之? 上曰, 大臣昨日牌招, 向日陳疏, 引嫌亦過矣, 更爲牌招察任, 可也. 啓煥曰, 守令署經, 憲府則爲之, 而諫院無行公之人, 不得爲之, 合有變通之道矣. 上曰, 兩司在外者甚多, 如此之時, 當有變通之道矣. 啓煥曰, 臺諫變通至難, 若非科擧則不爲之, 自前無此規矣. 上曰, 在前如此時, 有除署經發送之規矣. 啓煥曰, 此則有前例矣. 上曰, 憲府則爲之耶? 啓煥曰, 憲府則爲之矣. 上曰, 除諫院署經發送, 可也. 上曰, 金延澤之子放送事, 榻前分付矣,. 自金吾擧行乎, 自刑曹擧行乎? 有職者, 例自金吾擧行矣, 此則自何司擧行乎? 啓煥曰, 臣爲昨日傳諭出往矣. 晩後入來, 故未及詳知, 而此則似必自刑曹擧行矣. 上曰, 昨日定奪, 分付何司乎? 承旨退出詳問後稟白, 可也. 啓煥曰, 雖未詳聞, 似下刑曹矣. 上曰, 下金吾則當有奉傳旨之事, 而無之, 故下問耳. 出問後稟白, 可也. 諸臣以次退出.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 19일

승정원일기 579책 (탈초본 31책) 영조 즉위년 11월 19일 기미 37/44 기사 1724년 雍正(淸/世宗) 2년情勢와 疾勢 때문에 削職을 청하는 尹東洙의 상소

○ 掌令尹東洙疏曰, 伏以, 臣國有大喪, 病未卽赴, 頃上猥疏, 請伏常刑, 而跡尤僭越, 誅殛是俟. 伏承聖批, 反加濫諭, 臣益復惶感, 哀淚被面. 嗚呼, 皇天不弔我國家, 五年之內, 再遭天崩之痛, 擧國之人, 普切如喪, 而尙幸离日繼照, 率土顒若, 我殿下光膺寶命, 大奮有爲, 竝述先王之事, 以新初服之化. 而負罪如臣, 亦不譴斥, 調理上來之命, 已極優假. 而以補不逮之敎, 尤極隆異, 臣誠驚懼感愧, 莫知所以措躬也. 噫, 草莾微臣, 百無一取, 而厚竊虛名, 猥玷蔿章, 蒙被先兩朝之殊遇, 實有萬萬踰涯者. 臣常仰感隆眷, 俯激微悰, 而不稱之服, 終不敢當, 前後控籲之辭, 罔非臣之眞情也. 自量甚審, 旣不能呈身於先朝, 則今何敢厭然冒進, 以貽新政之累哉? 玆敢不避猥瀆, 略暴危悃, 冀幸聖明之垂察焉. 臣世祿之裔, 本非高蹈之流, 而早嬰羸疾, 不能事公車之業, 才甚庸魯, 又未得家學之傳, 無所肖似, 特一空疎. 而置身表襮, 致有游聲, 輾轉忝叨, 前路漸艱, 臣心愧恧, 直欲攢地. 竊自以爲, 人雖不知, 心實自知, 心雖可欺, 而天不可欺. 寧欲守虞人之義, 庶幾爲自靖之地? 此所以自在先朝, 不敢一應召命者也. 區區艮限之守, 今亦不可猝變, 苟非然者, 窮奏達施, 古人所貴, 君臣大義, 天地莫逃, 則生逢聖世, 而甘守溝壑之分, 坐違君命, 自陷悖慢之律者, 豈臣之所樂爲哉? 臣之情實, 如上所陳, 而雖以朝廷事體言之, 新服之初, 中外拭目, 綜核名實, 尤當爲擧措之第一義也. 守株微見, 雖不敢爲應命之計, 至於奔哭常節, 臣子所當自盡. 故必欲卽速進赴, 以效微誠, 而賊疾彌留, 以致遷就. 今則日月不居, 因山漸迫, 欲趁望日殷奠, 趨參於闕外之班, 强舁病軀, 忍死登程. 行到水原地, 觸冒風寒, 疾勢添劇, 僵臥旅舍, 姑雖前進, 當此上下哀遑哭泣奔走之日, 虛帶職名, 病滯中路, 逋慢之罪, 益無所逃. 伏乞聖慈, 俯賜矜察, 亟削臣職, 仍議臣罪, 以肅朝綱, 以警他人, 千萬幸甚. 答曰, 省疏具悉爾懇. 爾其勿辭, 從速上來察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 19일

승정원일기 579책 (탈초본 31책) 영조 즉위년 11월 19일 기미 42/44 기사 1724년 雍正(淸/世宗) 2년병든 모친을 간호하기 위해 일단 遞職하였다가 병이 나으면 직임에 전념하도록 해줄 것을 청하는 尹容의 상소

○ 校理尹容疏曰, 伏以, 臣荐承召命於帶職蒙宥之餘, 臣固當感激恩私, 竭蹶趨承之不暇, 而未忍暫離病母, 不免累遣嚴召, 惶悚無地, 顒俟勘罷矣. 不意只推之命, 連下格外, 天牌又復踵臨, 趣臣承命. 而第臣老母之病, 一向沈重, 胸膈關塞, 而或無省覺, 氣息綿綴, 而不能轉側, 一日二日, 轉致彌留, 證情無減, 藥餌罔效. 臣躬自扶護, 方寸煎迫, 實無離側供仕之望. 不然, 何敢於館職久曠, 恩召累辱之日, 坐犯違逋, 甘自陷於辜恩慢命之科哉? 洊牌之下, 分義是懼, 不敢偃伏私次. 謹此來詣於禁扃之外, 而顧臣情理, 如上所陳, 咫尺天陛, 末由入肅, 不得不拜章陳懇, 退竢嚴誅, 臣之罪戾, 至此而尤萬萬矣. 且臣修史之役, 事係緊急, 不容不少緩. 故前旣以此許解職名, 則今宜早賜處分, 毋使職事史役, 兩相妨礙, 昨始此疏, 隨牌來呈, 而適値停朝, 見阻喉司, 未徹情懇, 終歸違傲, 竟宵懍惕, 今始畢暴. 伏乞天地父母, 曲加矜諒, 亟命鐫改, 以便救護, 仍令俟母病間, 專念書役, 而至於前後慢蹇之罪, 勘以重律, 以警具僚, 公私不勝大幸. 答曰, 省疏具悉. 爾其勿辭, 救護母病.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 19일

승정원일기 579책 (탈초본 31책) 영조 즉위년 11월 19일 기미 43/44 기사 1724년 雍正(淸/世宗) 2년元結 외에는 還起 虛結의 役을 없앨 것, 火田과 僧役을 과도하게 부과하는 문제, 허술한 鳥銃과 火藥 관리, 黨論 때문에 수령에 대한 감독이 이루어지지 않는 등의 문제에 대해 진달하는 羅學川의 상소

○ 前正言羅學川疏曰, 伏以, 昊天不弔我邦家, 五年之間, 荐降大割, 臣民無祿, 何至此極? 惟我大行大王臨御以來, 歲月幾何, 而一朝棄群臣, 遂遺大投艱于殿下之身. 書所謂若生子, 罔不在厥初, 生自貽哲命, 今天其命吉凶命歷年, 知今我初服者, 政殿下今日之謂也. 噫, 今日是何等時耶? 國勢委靡, 日就不振, 如日下山, 如水赴壑, 其亦岌岌乎殆哉? 殿下煢然諒闇之下, 慘焉哀疚之中, 深憂長慮, 夙夜淵谷, 若涉大川, 未有津涯. 至誠求助, 不暇待成王訪落之日, 十行天札, 辭旨懇惻, 憂民保邦之意, 溢於言表. 而又慮聰明有所未及, 幽隱難於自達, 許令中外, 各盡所言. 噫, 第五倫讀詔書, 而決光武之爲聖主, 臣亦讀聖旨, 而知殿下之爲聖主也. 臣智慮淺短, 才識鹵莾, 加以犬馬之齒, 已迫七袠. 衰病深痼, 精爽耗脫, 尙安有嘉謨善策, 可以副殿下之望, 而動殿下之聽哉? 第臣幸蚤竊科第, 逮事我肅宗大王猥蒙鴻造, 忝叨侍從, 出入前席, 昵侍耿光, 受恩深重, 銜感蓋久. 而顧臣事君無狀, 未能效絲毫之報, 尋常惶恧, 無地自容. 而轉頭之間, 遽作三朝舊物, 今於殿下憂勤初服, 勵精圖治之日, 若使疏遠自外, 草野爲嫌, 而不一言以塞明旨, 則殊非所以報先王而忠殿下之職分也. 臣誠有所不忍於此, 而亦不欲廣引前言, 泛論治道, 徒爲應文之具, 而不切於對病之用. 請卽殿下恤民之旨, 與夫近日之事而反復之, 惟殿下之採擇焉. 夫恤民之實, 惟在於寬其力厚其生而已. 而民力之竭, 莫此時若也, 民生之瘠, 莫此時極也. 連年饑饉之餘, 僅存孑遺之形骸, 而上而朝廷, 未聞有惠鮮之政, 下而守令, 率皆爲剝割之事. 其所以毒民而病國者, 不可以一二數也. 姑擧其最甚者言之, 庚子量田, 極其苛細, 錙銖不遺, 寸土無餘. 雖商鞅之盡阡陌, 趙禹之算溝洫, 無以加此. 細民雖奸, 何能措手於其間? 而每年敬差官之來也, 元田之外, 又索還起, 今年旣捧還起, 明年又捧還起, 又明年又捧還起, 還起不多, 則脅之以刑. 噫, 此土旣盡之後, 又將還起於何土耶? 俾出童羖必無之理也. 各邑該吏, 不堪其苦, 乃於白地做出, 虛結作爲文書, 以逭目前之刑禍. 而所謂還起, 勿論虛實, 竝與元結而一體收租, 賦役之重, 決非民力之所能堪也. 豈不悲哉? 貧民無産, 農地幾何? 雖盡其土之出, 不足爲八口一年之食. 而不敢自有, 盡輸之官, 歸視其家, 甁罌俱空, 擧家相對, 仰屋含淚, 氣像愁毒, 有不忍見. 詩曰, 碩鼠碩鼠, 毋食我粟. 此悲痛之辭也. 噫, 貧民之農土有限, 該曹之還起無窮, 以有限之地, 應無窮之役, 則民何能不困且病哉? 臣之愚意, 元結之外, 若除還起虛結之役, 則殘民之力, 庶可少紓, 而度支之臣, 必不肯從, 臣之此言, 適見其愚且妄也. 雖然, 此誠民間疾苦之第一艱狀, 故必欲明主之知之也. 苟能因此一事, 推類而長之, 則民生其庶幾乎? 伏願殿下, 其念哉. 且貧民之無土者, 斲山種粟, 謂之火耕, 一夫所耕, 多者不過五六斗之地, 少者不能二三斗. 其所種之穀, 不過牟與粟兩種而已. 而山土瘠确, 不比平田之膏腴, 其所收之數, 不及平田四五分之一二. 而貪猾之吏, 利其不入於該曹之所管, 而可取以爲肥己之資. 踏驗之時, 別遣私人, 逐處執負, 比之平田, 恰爲一負, 則勒之爲五六負. 其所取斂, 又不但以其所種之本色眞荏·水荏·赤豆·綠豆·淸蜜·木花·黃蠟等雜色各物, 一倂徵出於火田. 大邑不下三數千石, 中邑次之, 小邑又次之, 無限靑山, 盡爲此輩之私地. 較奪毫末於飢民口吻之中, 以充此輩之腹竇, 雖有些少上納, 亦將何益於國哉? 不特此也. 率土之濱, 莫非王臣, 而彼緇衣髡首游衣游食之徒, 徧滿於八路, 深山窮谷之中者, 又不知其幾千萬也. 此流身役, 不過南漢·北漢山城義僧立番之外, 無他緊役. 而盡爲各邑守令之私民, 日用壯紙·白紙·油紙·油芚·梳帖·笠帽·紙鞋·草屨等及其他山谷中, 所産菜果等, 凡係人家需用之物, 擧皆責出於僧徒. 隨用隨捧, 誅求無藝, 一僧一年之供, 計其直則當不下錢數十貫矣. 奸民之逃避賦役, 投入於異類者, 其情狀則可惡, 而及其爲貪吏之所侵虐, 若是其罔有紀極, 則是亦民也, 不亦可矜也乎? 以臣愚慮, 上所謂火田之粟, 僧徒之役, 總而屬之於有司之臣, 火田則令敬差官主管, 文書若田結收租案之爲, 而不爲苛察, 惟從損上益下之典. 守令如有染手於其間, 則與私用元結, 同其罪科, 量其邑之大小, 而參酌收稅, 則雖以嶺南一道言之, 總而計之, 將不下累千萬石, 通計諸道, 其數不啻倍之矣. 僧役則一從各邑僧籍, 除老弱及山城立番義僧外, 其餘丁壯之當有身役者, 錄爲一案. 若奴婢貢案之爲, 令本道監司嚴飭守令, 使不得如前侵徵. 至如監營及兵·水營各衙門所屬僧役, 一倂蠲蕩, 度其力之所給, 或錢或布, 定爲身貢, 而務從寬簡, 則亦不失於損上益下之意, 而且將累千萬矣. 雖以渠輩言之, 與其椎剝髓膚, 委輸於貪猾之谿壑, 無寧以補國用之萬一, 而況其役之苦歇, 又萬萬相懸哉? 臣之此說, 創聞之, 雖若迂拙, 熟思之, 則亦不可謂無用之虛算也. 日計不足而歲計有餘, 寸有所進而尺有所長, 積以歲月, 儲蓄旣成, 則可以爲軍國之需, 可以爲水旱之備. 由是以民力可寬, 由是以國用可裕, 而白骨之徵, 隣族之侵, 亦庶幾變通也. 雖然, 此不過衰世謀利之說, 識者聞之, 必以爲笑. 臣亦自知其猥鎖, 不足以溷我聖上新服之淸明, 而猶爲此喋喋不已者, 蓋亦出於萬萬不得已之計也. 何者? 記曰, 國無九年之蓄曰不足, 無六年之蓄曰乏, 無三年之蓄則曰國非其國. 臣竊聞近來國家經費之數, 一年之入, 不足以支一年之用. 若有別樣需用, 出於常科之外, 則往往未免稱貸於市廛之藏. 道路之言, 雖不可信, 而或有萬一彷彿於此者, 則噫, 豈有千乘之君, 作此寒乞兒計活, 而可以爲國者乎? 平居無事, 或可如此支撑, 牽補度日, 不幸而有數千里之旱蝗, 不幸而有乘釁之寇敵, 則臣未知何以處之, 何以應之? 思之至此, 氣唈心悸, 百爾料度, 終無長策, 不得已而出於此計, 自以爲愚夫之一得, 其亦小槪於殿下之心乎? 昔宋臣朱熹, 在南康時, 請給降䋋錢, 廣糴四明之米, 以爲備荒之資. 噫, 朱子豈不如不答米價之王椽哉? 蓋亦不得已而爲此下策. 雖然, 今日之下策, 安知其不爲異日之上策也? 嗚呼, 臣旣因聖旨所及, 而略有所陳, 又於聖旨之外, 有大可憂而不容少緩者, 又不得不言之也. 臣聞古人有言曰, 安不忘危, 勝不忘戰. 蓋以凡事豫則立, 不豫則廢也. 我國昇平以來, 民不知兵, 已至百年之久. 而目今南北憂之外, 又有海寇之可憂者. 荒唐船艘之出沒者, 屢現於我國西南地方, 則其窟穴之距我國, 亦可揣其不遠而邇也. 頃年北咨, 不可全委之必無, 而獨怪夫廟堂諸宰備邊之臣, 置之度外, 不思所以備之者, 何也? 其果有所恃, 而以此賊爲不足辦者耶? 其或未之深思耶? 抑思之而爲目前富貴利祿之所纏縛, 不能自脫於膠漆盆中, 而有所不遑於固邊强圉之策耶? 然則天災時變可驚可愕者, 不一而足. 孰不以爲可憂, 而臣則曰, 不足憂也. 紀綱之頹廢, 風俗之凌夷, 日甚一日. 孰不以爲可憂, 而臣則曰, 不足憂也. 飢饉之荐臻, 民生之困悴, 愈往愈加. 孰不以爲可憂, 而臣則曰, 不足憂也. 惟朝廷之爻象, 爲尤可憂者也. 嗚呼, 我國兵技, 惟鳥銃·弓矢, 可以爲臨敵之用. 其他刀鎗·劍戟·筤筅等數技, 雖有其器, 常時不曾習用. 而我國軍士手法遲拙, 人與器不相爲用, 則是不過爲虛器而已. 惟銃與弓, 皆能粗解放射之法, 其中亦不無善射善放者, 則此可謂我國之長技. 而所謂鳥銃, 徒致外飾, 不求實用, 所穿孔穴隘窄, 易澁窒礙不通, 納之鐵丸, 輒梗難下. 各邑所在月課鳥銃, 擧皆如此. 則都監所在之銃, 亦安知其不與此一般也? 至於火藥, 各邑守令, 不曾致念, 常置濕地, 不一點火, 氣灕精洩, 不燥不烈, 雖觸之以火, 不能迅起, 不過爲一櫃黑灰而已. 將安用哉? 弓矢尤有甚焉. 所謂角弓, 當初制作, 不過塞責, 而久置濕地, 不復點火, 膠解筋弛, 軟弱無力, 控絃纔半, 輒皆屈折. 夫矢之爲用也, 專取其去之疾·其利之能穿也. 而其材不美, 其鏃不利, 旣鈍且澁, 未見其末. 以此臨陣, 其何能及遠而洞堅也? 噫, 倡優拙而鐵劍利, 秦之所以畏楚也. 而我國兵技, 有其名而無其實. 如此其何能使敵人而畏我也哉? 臣竊以爲, 此亦守令者之罪也. 何者? 今之爲守令者, 常時不曾留意, 置之忽忘之地, 不曾修治. 及其監司·兵·水使, 或巡撫之來也, 恐其生事於點閱之際, 則各邑色吏, 多備財賄, 符同於任事之人, 周旋於私密之地, 一眴之間, 無事過了. 若其守令之有權力者, 則又無所忌憚, 毛髮不動, 坐席帖然. 間或有一二坐罷者, 問之, 則曰, 無勢無力之人也. 不然則邑殘吏貧, 不能多錢之致也. 豈不大可寒心哉? 噫, 外寇之可憂也如此, 兵技之虛疎也如此, 國計之䔽竭也如此, 兵力之削弱也如此, 相臣·將臣之恬憘悠泛, 不以爲意也, 又如此. 噫, 殿下其誰與共濟于艱哉? 宵旰之憂, 乙丙之慮, 臣竊恐其無時而可已也. 雖然, 聖人之言曰, 無敵國外患者, 國恒亡. 又曰, 生於憂患, 死於安樂. 伏願殿下, 其無姑息於目前之無事, 必須綢繆於未陰雨之前, 奮發有爲之志, 先立撥亂之本. 又令廟堂諸臣, 無徒爲爵祿得失之計, 而亦惟國憂之竝念焉. 其於恤民保邦之道, 內修外攘之策, 着實講究先事而爲之備, 未危而圖其安, 則豈無其道, 豈無其策? 雖然, 有其人然後, 其事可辦也. 未知殿下之朝, 果有其人者乎? 天道雖大, 苟無四時之吏, 五行之佐, 則臣決知其歲功之不能成也. 君人者, 雖有高世之智出人之才, 苟無宣力四方之臣, 奉承而協贊之, 則君人者, 其能獨用其智, 獨任其才, 以應天下無窮之事變乎? 抑臣之所憂, 又有進於此者. 殿下其勿以妬婦之常態, 而遽厭棄之, 幸甚. 噫, 生民之休戚, 係於守令之賢否. 何者? 四海之廣, 兆民之衆, 其情不一, 其事不齊. 而不得其情則怨, 不遂其事則怨. 如欲隨其所怨, 而人人而惠之, 採其所事, 而物物而擇之, 則日亦不足矣. 況堂陛之下, 卽千里之遠, 殿下其能家到而戶察之哉? 是故, 博施濟衆, 堯·舜猶病. 而其所以平章百姓, 協和萬邦, 使匹夫匹婦, 各得其所, 至於草木鳥獸而咸若者, 不過曰命九官咨十二牧而已. 蓋分九重之憂, 而寄百姓之命者, 守令也. 親民莫近, 眉睫可察, 民情欲逸, 思所以逸之, 民情欲安, 思所以安之, 民情欲無飢, 思所以無飢之, 民情欲無寒, 思所以無寒之, 推己之心, 加諸彼而已. 然此亦非欲其每事而濟之, 每人而悅之. 必如子産之以車濟人然後, 可也. 不過曰, 使之不虐, 刑之不濫, 斂之不橫, 征之不苛. 則彼于于而來, 蠢蠢而居者, 豈不能安其業而樂其生哉? 此則稍有人心, 而知民吾同胞之意, 稍有廉恥, 而知貪汚之爲可羞者, 皆可以能之也. 求之三百七十州守令, 豈無一二近似者? 而何以寥寥焉未有聞耶? 此則無他, 專由於黨論之頗僻, 而用人之不公也. 何者? 世之爲守令者, 雖有奸猾貪汚之徒, 參錯於其間, 監司之黜陟, 臺官之彈駁, 繡衣之紏察, 有足以懼其心, 而戢其惡, 使不得肆行焉. 故四五十年之前, 貪虐之習, 未有如今日之甚, 民生之困悴, 亦不至如今日之極矣. 近年以來, 黨論轉激, 朝著屢易, 一邊得之, 一邊失之, 得者自以爲得局. 自祖宗朝流來三百年名器, 竝取以爲自家私物. 內而百執事, 外而監司守令, 遠而閫帥邊將, 盡是當局權貴之子弟族屬, 親舊姻婭, 及奔走於權勢之門, 締結朋比者, 或有一二異己之人, 間入於擬望之中. 而幸蒙天點者, 則或未及赴, 而擊去之, 或赴任纔半年纔數三朔, 或黜於殿最, 或罷於臺彈, 或錮於御史之按罪. 其同於己者, 雖有大奸猾大貪黷者, 相與掩匿之覆蓋之, 惟恐其罪過之或聞. 彼爲守令者, 殿最非所恤也, 臺官非所忌也, 御史非所畏也. 則亦何憚而不肆其貪虐哉? 以盈德近日事觀之, 亦可以推知也. 一縣官屬之擧皆叛亂, 實前古所無之變, 而遽出於今日, 此誠孟子所謂今而後反之者也. 孰不曰, 其習可惡, 其罪可殺, 而徐究其情, 亦可哀也. 臺章所列, 不及其所以致此之由, 而直欲盡殲之, 以快其心, 苟非守宰之有權力者, 何能得此於左右之臣哉? 惟我殿下, 以天地好生之德, 明見千里之外, 令本道明査, 使之啓聞後稟處. 不然則七八人命, 已作抱冤之鬼矣. 德音一下, 民情胥悅, 擧欣欣然相告曰, 吾王之重民命也如此, 吾王之恤刑法也如此. 百姓其庶幾乎, 往往有聚首感泣者矣. 道臣能仰體聖意, 使道內公明官, 方按其事甚悉, 早晩狀聞, 一經睿覽, 則必洞燭其首從實狀, 而有以處之也. 此則姑擧其已著者言之. 蔀屋之下, 含怨無告者, 奚止此一邑而已? 夫如是, 則民安得不困, 財安得不傷, 國安得不病, 而天災之疊現, 時變之層出, 亦安知不由於此輩之召民怨, 而速天怒乎? 臣竊以爲朋黨者, 禍人國家之烏喙鴆毒也. 夫天地之所以廣大無外, 人主之所以尊而無對者, 以其無私也. 若天有私覆, 則有所不覆而爲不大矣. 地有私載, 則有所不載而爲不廣矣. 人君有私比, 則有所不比而爲不尊矣. 一國之內, 東西南北之人, 孰非殿下之臣子, 孰非爲殿下願忠者? 而其不容於殿下之朝, 若孤臣孽子之不獲其心, 而婉轉啼呼於殿下之膝下者, 擧一國皆然. 而殿下以渺然之身, 孤寄於彼一邊若干人之上, 自以爲於我親信, 則臣恐親信者無幾, 而餘皆爲疎遠之人矣. 殿下之有, 不亦狹乎? 殿下之勢, 不亦孤乎? 不特此也. 方當人才渺然之日, 雖使俱收而竝用之, 爲官擇人, 以求其百工之允釐, 則尙未免有才難之歎, 況今士大夫之族, 分而爲三, 所謂西人·南人·小北是已, 而西人又分而爲二. 今所謂少論者, 乃其一也. 今乃棄其三而用其一, 臣未知其見棄者, 皆盡小人, 而見用者皆盡君子耶? 果皆有兼人之才者耶? 果能皆盡君子, 而又能人人而有兼人之才, 在大臣之列者, 皆有大臣之德, 居將帥之任者, 皆有將帥之才, 在六職三司及各該司庶官之列者, 皆能不曠其職, 庶績咸熙, 朝野太平, 則國家之福, 臣亦與蒙焉. 如或不然, 其所甄拔, 或由於朋比之私, 而不出於公正之路, 上自公卿, 下至百執事, 外而至於八路方伯及許多郡縣之官, 或不能盡得其人, 而又或有奸邪讒侫欺負之徒, 夤緣締附, 廁跡於其間, 則其如國事何, 其如民生何哉? 祖宗朝建宮設職之意, 豈端爲一邊人富貴利祿之資而已哉? 噫, 爵祿乃命德之器, 而人主之大柄也. 取捨予奪, 宜出於上, 威福榮辱, 豈在下者之所敢擅哉? 至於科擧, 乃人才發軔之階梯. 而天之降才, 豈以人之得時失時而爾殊哉? 大比一國之士, 終作勢家子弟之圍繞, 每經一科, 人言狼藉. 辛丑以後, 公道尤喪, 大小榜眼, 都是形勢, 滿朝靑紫, 不受人指點者幾人? 至如失時之人, 雖或有幸而得之者, 未登薦剡, 終歸廢棄. 噫, 讀書何爲, 抉科何用? 臣竊痛之. 雖然, 自朝宗以來, 三百年人主之大柄, 惟在於殿下之手. 則其所操縱舒慘, 亦惟殿下之所爲. 而國家之治亂, 人心之向背, 莫不於是乎判焉. 伏願殿下念哉. 臣聞知臣莫如君. 以殿下則哲之明, 豈眩於是非邪正之間, 而有不能辨者哉? 書曰, 有言逆于汝心, 必求諸道, 有言遜于汝志, 必求諸非道, 此誠聽言觀人之要道也. 臣非敢謂殿下, 於此有所未能也. 雖已能之, 益加勉焉. 則彼阿謏順旨之言, 不能進於殿下之前矣, 伏願殿下, 其念哉. 嗚呼, 殿下自卽祚以來, 凡所酬酢, 皆出於天理之正, 而不涉於一己之私. 王言一出, 聽聞俱聳, 頃日筵臣所陳數件事, 俱非逆耳之言也. 以常理言之, 其言可喜, 其事易從, 而殿下斷之以義, 絶之以禮, 一言句斷, 處分光明. 臣於此, 不覺起立擊節歎息, 不勝感激, 繼之以隕淚, 願得須臾毋死, 以見至治之成也. 我國家萬世無强[疆]之休, 此可以爲之兆也. 而所可畏者, 惟彼黨論也. 嗚呼, 我國之有黨論所由來者久矣. 古之黨論, 其爭也公, 今之黨論, 其爭也私. 昔在宣廟朝, 有若臣柳成龍·李元翼·李恒福·李德馨·李廷龜之徒碩輔宿德, 布列朝廷, 東西標榜, 色目雖殊, 而左右王室, 肝膽相照. 雖於是非之際, 不能無彼此之異, 而顧其胸中, 無一毫患得患失之心爲之累. 故當危難板蕩之時, 相與共濟國事, 捍王于艱, 以成再造之業. 至今稱之爲中興賢佐, 豈不盛哉? 今也不然. 上自大臣, 下至庶官, 合爲一黨, 牢不可破, 據守公家之名器, 作爲私門之壟斷. 左摭右攔, 恐有不速之三人, 手忙脚亂, 殆同小兒之迷藏, 朝晝之所猷爲, 夙夜之所經營, 無非患得患失之心, 而其於國家事, 則漠然不經之意. 噫, 彼在廷諸臣, 豈盡忘君負國持祿固寵之人哉? 特以朋黨之習, 已成難醫之痼疾. 雖有一二忠慮於國者, 亦不能自拔於其中, 而卒與之爛熳[漫]同歸, 得者患失, 失者患得, 此亦一黨也, 彼亦一黨也. 惡知其孰爲是而孰爲非也? 孰爲邪而孰爲正也? 邪正旣混, 是非靡定, 則亦何可曰, 彼善於此, 此善於彼, 而有所彼此於用舍之間哉? 惟在人君, 建極於無偏無黨之地, 游心於昭曠淸明之域, 無纖毫私意滯芥於胸中, 則是非邪正, 自不能逃形於在我之權度矣. 夫然後, 賢者進之, 不賢者退之, 直者擧之, 枉者措之, 不使一點邪氣, 螮蝀於其間, 則所謂黨論, 自至於氷消瓦解, 而朝著淸明矣. 伏願殿下, 念哉. 抑臣有所未解者, 不敢自隱於君父之前, 請試言之, 向者黃一夏·鄭澔之疏, 伊日諸臣, 見以爲傾陷, 而原其大意, 則皆欲保護我殿下之身也. 噫, 當宮闈危臲之際, 進東宮保護之言, 亦可謂言人之所不言, 而言不見賞, 罪謫隨之. 至於李廷熽當初一疏, 蓋亦爲宗社計, 則雖以他罪罪之, 何其無顧藉之意也? 且臣此言, 非待今日而發也. 臣於其時, 與數三儕友, 爲聯名之章, 其言卽澔輩之言也. 疏逖之言, 未及上聞, 而兇宦授首, 前星妥帖, 亦無所用其言矣. 遂相與歡欣感祝而罷, 此實出於一國願死之輿情, 則當其時而罪澔輩, 臣恐義之所不敢出也. 此臣之未解者一也. 夫宦寺之設, 本爲掃除守掌之役, 而或有憸邪儇媚之輩, 出於其間, 薰蒸聒習, 掩蔽人主之聰明, 則末流之禍, 有不可勝言者矣. 我國家自祖宗朝以來, 家法最正, 未嘗有此輩從中弄幻之事矣. 近年以來, 邪徑漸開, 孼芽暗長, 至有殿下往日之下令, 至今思之, 心膽驚墜. 噫, 此輩亦有朋奸黨邪, 蛇紏蚓結, 乘㠊投隙, 以逞其傾危之心, 而無所忌者耶? 防微杜漸之策, 有不可少忽, 而今日諸臣, 未聞有以此警咳於吾君之側者, 此臣之未解者二也. 且如睦來善·李玄逸之得罪, 不過坐言語文字之失, 而多年竄謫, 以其罪也, 放歸田里, 赦其罪也, 復其官爵, 先王之命, 所以原之也. 旣罪矣, 旣赦矣, 旣原矣. 其人與骨皆已朽矣. 而及至今日, 罪名如初, 竝其子若孫而廢之. 噫噫, 亦太甚矣. 書曰, 令出惟行, 不惟反惟. 我肅宗大王曁我大行大王, 命復兩臣官爵, 前後凡幾皆出於特令, 而一令而反, 二令而反, 三令而三反之. 至於歲抄, 亦不擧論, 黨論常勝, 而王命常不勝. 噫, 一之已甚, 其可再乎, 其可三乎? 若使二臣者, 得罪於君父, 而不得罪於時論, 則兩聖前後之命, 亦不至於沮格而不行耶? 此臣之未解者三也. 至如己巳之人, 目之曰, 名義罪人, 人臣得罪於名義, 則何敢一日容息於覆載之間哉? 此誠禁人錮人之好題目也. 然當時盡臣節者, 獨朴泰輔一人. 若使泰輔, 責其時在廷之臣曰, 汝何不效死如我云, 則固不敢辭其責, 而亦受罪之不暇, 若以泰輔之出於其黨, 而其時其黨之爲大臣三司, 同在於其廷者, 皆以泰輔自處, 責人之不能盡節, 則是不幾於以五十步而笑百步者乎? 臣竊笑之. 且名義二字, 自有定體, 決不可任情輕重而舛施之也. 故惟我肅宗大王, 嘗下敎曰, 己巳事, 豈可比擬於光海時耶? 若以當時諸臣, 不能碎首力爭, 爲范仲淹·孔道輔之罪人, 則容或可也, 何可每以不當擬之事, 比之於不當擬之地耶? 古語曰, 欲投鼠而忌器, 何敢若是? 大哉王言, 辭嚴義正, 如日星之昭揭. 則此可爲當時諸臣之斷案, 而諸臣之心事, 亦於是乎畢露無餘矣. 南九萬·尹趾完, 亦豈爲己巳人地, 而猶不以名義罪之, 趾完則陳疏, 九萬則建白, 以言其不能力爭之罪, 而以明其名義之爲無據. 今日諸臣, 亦豈盡不識義理之人, 而不有君父之敎, 强執偏黨之論, 勒加以不當加之罪, 以爲脅制之欛柄, 但知投鼠之爲急, 而不顧其器之爲可忌. 其於人臣分義, 果如何也? 聖敎所謂何敢若是者, 蓋言人臣分義之所不敢也. 而乃敢敢其所不敢而敢之, 此臣之未解者四也. 嗚呼, 臣以孤根弱植, 敢爲此忼慨之狂言, 以當方張之氣勢, 言出禍隨, 臣豈不知? 亦見其不自量也. 雖然, 亦非敢自是非人以較其勝負也. 心有所疑, 不敢終默, 畢陳於天地父母之前, 以俟其是非之定, 此亦人臣有懷必達之義也. 伏惟殿下澄省焉. 抑臣之爲說, 又有進於此者, 非臣之說, 乃先儒之說也. 非先儒之說, 乃聖人之訓也. 伏願殿下, 其毋以常談死法而忽之也. 伏惟殿下, 睿智天縱, 聖敬日躋, 祗承先王, 誕膺新服, 四方臣庶之想望於殿下者, 皆不以循常守文之世主爲期, 則殿下之責, 不亦大乎? 伏願殿下, 其念哉. 嗚呼, 人主一心, 實天下萬化之大本, 書所謂皇建其有極, 是也. 人主之心正, 則天下之事, 無一不出於正, 人主之心不正, 則天下之事, 無一不出於不正. 孟子所謂一正君而國定, 董子所謂君正罔不正者, 誠格言也. 臣伏聞殿下, 自在春宮時, 講學不輟, 緝熙之功, 想必已至於光明正大之域. 而竊恐非知之艱, 行之惟艱. 若其尊所聞行所知之功, 或有所末盡, 則一念之間, 聖狂判焉, 可不懼哉? 且帝王之學, 異於韋布, 其所謂學, 非記誦詞章之謂也. 乃治心制行之功, 而其所以治心制行者, 莫要於禮. 禮者, 天理之節文, 而人事之儀則也. 然人有是物, 孰無是則? 而常爲物欲所蔽, 不知禮之爲何物, 以至筋骸不束, 身心無檢, 或入於放僻奢侈, 或歸於流蕩不返. 故聖人以克己復禮爲視聽言動之本, 而著之爲書, 三千三百, 燦然俱備, 天敍天秩, 昭如日星. 殿下於朝晝講論之餘, 竝取是書, 一體講究, 熟讀詳味, 融會貫通, 使我身心, 與禮爲一, 則隨處發見, 左右逢原, 應事接物之際, 動作云謂之間, 莫非天理之正, 人事之則矣. 今此大行大王服制一款, 實國家莫重莫大之典禮. 於此有失, 悔不可追. 頃日李仁復之所論, 可謂得正. 大臣·儒臣復執國制, 竟有違於帝王家經常之大典. 而頃年端懿王后之喪, 我肅考不從廷議, 必以朞年爲制者, 至於今日, 終歸虛套. 噫, 此何道理耶? 以殿下聖學之高明, 親閱禮經, 以求其正, 則凡此禮訟之同異得失, 不待片言而可決矣. 伏願殿下, 毋忽焉. 臣聞子夏之言曰, 信而後諫, 其君未信而言, 以爲謗己也. 念臣跡阻朝端, 身伏田野, 夢中城闕, 依然三十年於此矣. 則臣於殿下, 豈特未信而已哉? 愚衷所激, 不敢以未信而不言. 伏願殿下, 勿以謗訕見疑, 勿以狂妄爲罪, 蒭蕘之說, 儻蒙一擇而少有補於恤民保邦之道, 則國家幸甚, 生民幸甚. 臣懷章登途, 觸冒風寒, 宿疾重發, 轉生別症, 脚痺腰疼, 末由前進. 不得已因縣封進, 顧分惶慄, 死罪死罪. 臣無任瞻天望聖激切屛營之地, 謹昧死以聞. 答曰, 省疏具悉. 應旨進言, 深用嘉尙, 至於盛言黨習, 尤爲切至. 而其中今朝, 果有其人云者, 與未知皆盡小人之說, 意有不同. 予以爲爾亦未能罷脫朋黨之習也. 上款條陳事, 令廟堂稟處.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 19일

승정원일기 579책 (탈초본 31책) 영조 즉위년 11월 19일 기미 44/44 기사 1724년 雍正(淸/世宗) 2년請對에 李光佐 등이 입시하여 여러 사람들이 비난하므로 遞職을 청하고, 山陵의 조성, 玄宮을 묻을 때의 거둥 여부, 金一鏡에 대한 設鞫, 李義淵의 設鞫 등에 대해 논의함

○ 甲辰十一月十九日酉時, 上御無妄閣. 領議政李光佐請對, 右承旨鄭錫三, 記事官閔圻·李喆輔·申致謹入侍. 領議政李光佐進伏曰, 日氣乖常, 比來寒暄不調, 哀疚中聖體若何? 上曰, 僅無事矣. 光佐曰, 大王大妃殿氣候, 連爲安寧乎? 上曰, 一樣矣. 光佐曰, 臣在外久, 承候不頻, 雖問諸藥房, 而其詳未得聞. 向來所患, 其有減歇之勢乎? 上曰, 無加減矣. 光佐曰, 王大妃殿澌綴之候, 何如? 上曰, 一樣矣. 光佐曰, 中宮殿氣候, 無未寧之節乎? 上曰, 無事矣. 光佐曰, 大王大妃殿丸藥進御後, 無應驗乎? 上曰, 姑無應驗矣. 光佐又起伏曰, 向來極寒之時, 連行饋奠之節, 不瑕有觸感之候乎? 臣在外時, 欲以章疏問候, 非大節終不敢爲, 而憂慮之忱, 未嘗少弛于中矣. 上曰, 日寒如此, 不無往來, 感氣見今有鼻塞之症, 不至大段, 不足慮矣. 光佐又起伏曰, 臣累日在外, 今始入侍, 伏乞瞻望玉色. 上曰, 依爲之. 光佐仰瞻已, 又起伏曰, 日色向昏, 不能仔細仰看, 而面部似有浮氣矣. 上曰, 自頃以來有之矣. 光佐曰, 胸膈不安唾血之症, 不復發作乎? 上曰, 不發矣. 光佐曰, 虎口穴近處隱痛之候, 何如? 上曰, 已愈矣. 光佐曰, 丸藥連日進御乎? 上曰, 向也日二次進服, 今則只一次進矣. 光佐曰, 未知當進於何時乎? 上曰, 姑未盡, 盡後當言之矣. 光佐又起伏而曰, 臣於三朝, 蒙被殊恩, 致此崇極之位, 而事君無狀, 終遭臣子不忍聞之人言, 而頑忍不死, 視息如常, 旣不能刺心自明. 身適在外, 又不與僚相, 待命金吾, 奉命以出, 而不得復命, 迸出江上, 尤極惶懍矣. 蓋臣所遭口語, 古牒所無, 如漢之周勃, 人以陳兵出入爲告, 而豈如今所謂難知之變, 罔測之禍, 在於呼吸之間者乎? 當玆言者, 孰無欲死之心哉? 如僚相, 爲相屬耳, 而臣則居相位最久, 當國事最多, 讒言之來, 蓋有自矣. 古來罹此等唇舌, 而不能自明於君上, 如富弼, 咫尺都門, 亦不得入, 繞壁彷徨. 而臣乃得蒙聖明之洞燭, 復入於方寸之地, 嗚號於紸䌙之下. 臣雖粉骨糜身, 其何能上報聖恩之萬一乎? 顧此交構之言, 非一二人之言也, 乃半一國人之言也. 一至再至, 章交公車, 未知將來, 繼此而至者, 其幾何耶? 亦未知畢竟至於何樣地. 此莫非臣官位隆盛之致. 如領議政曁他都提調之任, 一時竝遞解然後, 可以一日置身於覆載間也. 伏乞俯賜矜諒, 一竝鐫免焉. 向來特遣承宣之臣, 頒宣別諭, 又令史官, 相守於村舍, 在臣分義, 豈敢爲辭免計哉? 臣旣不免爲官位所誤, 則此職未遞之前, 終不可爲人, 僚相與臣居位, 久近雖異, 彼旣不得已而出, 則一出一入, 不宜異同. 故黽勉入來, 而慙愧惶悚, 覓死不得. 蓋日昨下敎, 十行懃懇, 逈出尋常, 臣思之又思, 不敢退坐, 而非臣本情之所敢出也. 竊念臣三朝舊物, 濫蒙洪造, 致此亢極之位, 絲毫未補, 疣贅百出, 徒以位高毁來, 速此惎構之言. 古人云, 恩除報蔑, 每念天地之難欺. 臣豈敢以古人自況? 然在國家不枉一物之道, 得伸此冤, 使國人曉然知其不然, 則雖使之赴湯火蹈白刃, 臣豈有辭避之心哉? 願聖上遞臣之職, 以謝人言焉. 上曰, 前後批旨已悉之矣. 自古讒言, 何所不至, 而豈如今日之言者哉? 左相·右相, 大拜屬耳. 而首揆爲國之忠, 予所深知. 古來將相握權, 易致忌疑. 雖有被讒者, 而豈有如今日大臣之所遭乎? 上自大臣, 下至諸臣, 欲爲網打之計, 平日雖不知大臣之衷曲, 而頃日使价辭免時, 有疑之勿任, 任之勿疑之語矣. 予心以爲, 今日三公備矣. 予雖不才, 庶以爲自今國事可做矣. 不謂疑間君臣之言, 出於此際, 豈不痛惡乎哉? 予雖不明, 斷斷不疑矣. 山陵敦匠之役未及畢, 而待命村舍, 仍又出往江上, 自愧誠意之未孚也. 儻使平日誠意, 苟能相孚, 則大臣豈如是乎? 雖有讒人十輩, 寧或撓奪於此等言乎? 此後則愼勿爲過度之擧. 光佐起伏曰, 臣雖無狀, 自殿下在東宮時, 得以昵侍者有年. 則臣旣不知殿下不信崔補之讒說也哉? 然而臣才識卑下, 爲相多年, 憒憒無一事可紀, 而若其願忠之誠, 得之天性, 而學之父祖矣. 今爲言者, 以臣謀國無才, 爲相不臧爲咎, 則臣豈不甘心乎哉? 念臣立朝事君, 幾四十年, 今頂髮已白, 而遭此罔測之言, 臣實無一分願生之念矣. 又起伏曰, 臣竊念國家列聖相承, 宵旰憂勤, 壽國脈而保民命者, 蔑不至矣. 而不幸比歲以來, 飢饉癘疫, 連年洊臻, 財已竭而民已困. 如衰病之人, 言語飮食, 雖不大異於常時, 而危懍之狀, 不微而顯, 不隱而著矣. 乃於此際, 黨論起而病之, 國脈之㭬傷, 民命之凋瘁, 更無餘地. 如臣受國家莫大之恩, 當國家莫大之任, 雖乏報國之效, 而詎無憂時之誠哉? 竊喟殿下, 自在春宮時, 凡干下敎, 出尋常萬萬. 逮夫臨御以後, 裁斷庶務, 動合時宜, 以如此之聖姿, 儻加之意, 則庶可扶已衰之國命, 保已窮之民命, 臣私心自喜. 乃於嗣服之初, 以立志擇人崇節儉等數事, 勸戒於殿下矣. 臣雖無狀, 旣以此勸戒, 則殫竭微才, 裨補洪化者, 卽臣區區至願也. 若崔補怪鬼之言, 不足芥滯, 則聖敎開釋之後, 臣豈敢自外於明主, 遽爲求退之計哉? 然此非補一人之言, 卽半世人之言也. 受半世人之疑, 揚揚無變動之意, 臣卽匪人也. 不幸先輩凋零殆盡, 崔奎瑞一人之外, 朝廷之人, 莫有居臣前列者, 此乃臣招疑之根柢也. 根柢不去, 群疑終無可釋之日也. 此位未卸, 無以自立於天地間也. 昔徐庶謂昭烈曰, 臣之事明公, 以此方寸, 今方寸亂矣. 豈可事君乎? 臣之方寸亦亂矣. 何以事國? 臣之此言, 實出於至誠懇迫, 苟出於一毫假飾之意, 則天必殛之矣. 上曰, 崔補之疏, 上自大臣, 下至庶僚, 而加之以罔測之目. 庶僚有何職, 而乃如是? 此莫非網打之計. 旣出於網打之計, 則大臣豈以此爲難安乎? 今日國事何如也? 旣知出於網打之計, 則豈爲安大臣之心而許遞乎? 若予不知此而許遞, 則爲不明. 旣知大臣心事之斷斷無它而許遞, 則是欺心也. 此後更勿過辭, 安心視事焉. 光佐曰, 臣之爲人不爲人, 只在此職之解與不解, 而今日日勢已暮, 不能詳達矣. 光佐又起伏曰, 殿下曾以山陵事下敎矣, 定陵以後, 常以壙中好不好爲慮矣. 蓋壙中之大如巨屋, 長過十一尺, 廣幾十尺, 深亦九尺. 其長廣與深如此, 安保其無水石之患? 賴天之幸, 土色雖欠細膩, 文如細繩之紏結, 葬以乘生氣爲貴. 而竊瞷其土色, 定是有生氣之土, 旣無水, 又無一拳石矣. 此外丁字閣壁土及丹艧俱凍, 色頗不鮮, 而搆之則極善. 而石役差不如古時之精巧, 蓋匠人手品, 不及古人故也. 白虎補土處, 猶不恰足, 若增築一丈餘, 則好矣. 卽今天寒土凍, 爲役甚難. 而郞廳姜世胤, 盡心董督, 補築甚善矣. 道塗植炬事, 石串以內, 則便同城內之地, 故使其人貢物人爲之, 石串之外, 則雖京城至近之地, 本楊州地, 故使該州爲之. 至於治塗, 則石串外, 使傳近地方官治之, 自靑龍迤及速溪之內, 使京民治之矣. 且念明陵之近, 與今新陵同, 而明陵自是舊陵, 莎草及治塗之役, 不甚浩穰. 而今山陵, 乃新卜者, 凡百役事, 民最受困, 而外方民, 則最蒙國恩, 減得一分力役, 而京城之民, 則甚可矜, 當有別樣軫恤之道矣. 在昔貞陵時, 楊州附近洞內軍一百三十名, 劃付京軍, 以佐其役矣. 臨時觀勢, 依前例劃給, 似合事宜矣. 上曰, 依爲之. 上曰, 堪輿之術, 未可盡信, 故深以爲慮矣. 以取來土見之, 土色極美, 誠誠幸幸. 光佐起伏曰, 向日因李漢東疏, 自上有別擧措之敎. 當初三公及藥房, 欲請對詳陳, 而未及爲之, 今爲姦人藉口之資矣. 臣竊惟念君上與天同大, 天何言哉? 日月麗天, 四時順行, 今人言如此, 所敎當如此云爾, 則終非與天爲一之規模, 竊以爲辭令之間, 不無些失着之歎矣. 考之古禮如彼, 揆之聖情如是. 臣等雖至愚且迷, 豈昧於斯二者, 而欲爲挽行之計哉? 臣於當初, 以人主, 決不可冒寒乘昏, 幸行十里之地爲達者, 實出於憂愛之忱. 今其言, 與臣所達, 槪相近矣. 臣所達第一義, 則爲宗社萬全之計, 其受傷與否, 反爲第二件事也. 然當此極寒之節, 雖無事時, 固不可觸冒作行. 矧玆哀疚罔極聖候綿綴之時乎? 今臣仰瞻玉色, 殊不如前, 頗有蒼白之色, 而浮氣視前有加. 將來窮臘惻冽之日, 儻或違衆作行, 若有一分受傷之事, 其於宗社何? 上曰, 事苟合於理, 他何暇顧? 此事雖不載於古禮, 而我朝雖不曾行之, 亦當爲之. 況於古禮有此節目乎? 下玄宮時, 在禮予當往, 在情亦當往. 李漢東之疏, 初則泛然看過矣. 及聞承宣之言, 始知之, 仍聞故相臣金相憲所達之辭, 乃覺語意之隱秘, 心有所慨然, 故有其言矣. 崔補之疏, 非渠一人之言, 且許玧, 以白首之年, 位至宰列, 而與李漢東疏, 同歸一套, 爲此言者, 亦豈不自知哉? 心有係着, 故爲之矣. 今大臣以爲不足言矣, 而行與不行, 其言難以鎭定矣. 蓋欲爲網打縉紳之計, 予竊欲打破彼輩之言, 而打破與否, 亦細事, 予心旣定, 今不隨往, 則終爲平生遺恨, 不意世道如此, 阻遏之言, 至於此極也. 予雖見識不明, 一定之後, 不欲撓改矣. 孝友之心, 豈間於匹庶哉? 曾子曰, 聖人之道, 何加於孝乎? 大臣之言, 非不知之, 旣已定矣, 不可改也. 光佐曰, 此莫非臣等之罪. 大臣若鎭服一世, 則豈有如此之人, 有如此之言哉? 殿下嘗讀孝經矣. 天子之孝, 諸侯之孝, 大夫之孝, 各自不同. 殿下胡不思帝王之孝, 而爲此匹庶之孝乎? 臣竊思之, 若於子時出宮, 則至陵所然後天始明, 而申時下玄宮後還宮, 則必在昏夜之後, 玉體損傷之慮, 爲如何哉? 決不可隨往, 更加三思, 亟寢成命. 上曰, 往來侵夜之語, 的然有不然者. 郊送必侵曉, 郊迎亦必犯夕, 雖不往山陵, 侵夜則同, 百步五十步之間耳. 幸陵與郊外迎送, 一而二, 二而一者, 且先朝亦有幸陵侵夜時矣. 雖或侵夜, 不足慮矣. 古人云, 欲法堯·舜, 當法祖宗, 祖宗苟不行隨往之禮, 何爲載於禮書中乎? 旣有一定之心,不可撓改矣. 此後勿爲提起此言, 以安予心, 毋令有遺憾於一生, 可也. 光佐起伏曰, 金一鏡事, 殿下處分, 至爲嚴正矣. 自有此事, 今至數年, 未得勘處, 莫非廷臣之罪也. 臣於當時, 已爲列卿, 豈敢以非三司, 自解於今日乎? 此非泛忽忘置也. 其遷就至今之由, 右相及金東弼, 已爲陳達, 而一日二日, 以至于今. 皆臣等之罪, 今復何達? 臣與一鏡雖同朝, 臭味不啻燕粤矣. 大提學緣臣而不得爲, 其他爲臣所沮格者, 非一二. 故一鏡至抵書於人, 謂臣與右相, 嗾鄭壽期陳疏, 其言無復餘地. 右相嘗疏陳其事實, 其後一鏡疏云, 逆賊親黨, 布列朝廷者, 亦指臣與右相矣. 及夫東弼之陳疏也, 臣則前已遭重劾, 迸出江上, 違牌二十次, 以遠接使往還, 旋卽還出江上, 首尾五箇月, 以兵判入來, 則其間事已定矣. 凡事歲月久, 則易於因循. 一鏡履歷, 參判中無比, 從二品守禦使, 備局有司·實錄都廳堂上·兩館提學, 皆爲之矣. 事事, 臣亦不能牢窒, 循次陞資及兵戶判望, 則時議所屬, 不得已爲之, 此亦臣罪. 然文衡再次作闕, 終不爲之. 至於吏判望, 亦堅持不許, 中間四年之間, 全不往來矣. 今年八月間, 渠陳疏, 疏云數年之間, 跡不及於大臣之門, 大臣亦不肯俯就於臣, 恨怒之意, 溢於辭表, 兩間從來如此. 今崔補之疏, 有若私於一鏡者然, 構捏之語, 乃如此. 伏想聖明, 洞燭無餘, 固不足辨, 而凡事稍涉一鏡, 人輒疑脩却不得發一言, 如此至重至大之事, 不能明言嚴斥, 聖敎屢降之後, 臣等遷就不言之罪, 宜伏重典, 實無顔面之可顯, 只俟大何矣. 上曰, 予心豈以大臣不言爲疑乎? 若有芥於心, 則豈不言及也? 大臣久爲賓客, 金一鏡亦爲賓客, 卿之不爲顧護於一鏡者, 子豈不知? 予學問素淺, 見一鏡疏中所引胡亂殊常, 心已疑之. 及見李鳳鳴疏, 則詳言其出處矣. 又見金東弼疏, 而尤詳知之, 始爲處分. 予之入見政院日記者, 出於審愼之意也. 其疏旣曰, 衆口譁然, 而向來玉署之臣, 常時不以爲如是之人矣. 不但辨誣, 而反引金一鏡事爭之, 至若左相事救之宜矣. 力辨金一鏡事, 可見係着, 豈不曰營護乎? 終不免於護黨, 常時不以爲然嘅然矣. 柳時模啓辭措語, 黯黮莫甚, 不公如此, 予實嘅然. 至於大臣雖不言, 予豈有一毫有芥於此, 而乃爲此過自引咎, 更勿置懷焉. 光佐曰, 李巨源曾與一鏡相較, 李眞洙亦非私護於一鏡之人, 伊日之事, 可謂妄發矣. 臣之不爲一鏡掩匿覆蓋, 世所共知. 臣非爲發明, 旣不能有言, 累次下敎之下, 臣罪豈小乎? 上曰, 予於嗣服之初, 與右揆言黨習之弊矣. 今番島棘金一鏡, 外補柳時模, 遞差兩玉堂, 非出他意. 一種輩闖發, 以爲得乘機會, 實不知予本心之所在. 至於金一鏡事, 聞右相之言, 擧朝皆知其非云, 非但予知之也. 予工夫雖不足, 而內省不疚則何害也? 然其於大行仁厚之盛德, 何哉? 以其事言之, 職在言責, 宜有言矣. 卽今兩司, 不備不啓則固也. 而疏章間, 亦默無一言, 豈不嘅然乎? 予之爲此言者, 非抑彼揚此, 而彼輩不諒予心, 至誣將相, 在言地終無一辭, 尤爲慨然. 成王雖賢, 有管·蔡事, 若武王, 豈有如此讒間乎? 予若於待大臣之際, 誠意藹然, 則譖言豈至此乎? 此莫非予之過也. 反躬之外, 夫復何言? 光佐曰, 李義淵, 故參判端錫之姪, 而無形狀之人也. 凡在處分, 宜死之罪, 或島配, 宜島配者, 或遠竄而已. 雖有失刑失法之譏, 若其大體痛加處分, 則人心亦悅服, 而此則其疏, 直以辛丑以後事, 非先王本意爲言, 如此罔測不道之言, 直爲寫出, 所當嚴辭痛斥. 而備忘, 只以護黨爲敎, 亦不卽勘罪. 故臣民大段抑鬰, 以爲如此, 則倫彝不立, 人不可爲人, 國不可爲國. 臣知聖意, 專在於人心陷溺, 亶出於黨, 故以黨爲敎. 然此事在殿下, 爲父兄之事, 關係至重, 不可如是泛處, 國人之憂鬰不服如此, 此處分, 不可遂置之也. 玆事關係至重, 臣箚以民彝墮爲言者, 實非過言也. 臣不盡言, 誰可言之者乎? 今次別樣處置然後, 人心始可悅服矣. 上曰, 予豈不知其言之不道, 亦豈不可不謂護逆也. 然苟求其本, 則終出於黨習, 故云云矣. 不爲嚴治而只給原疏者, 予亦知其太寬矣. 然三司相繼而爲言, 予之本意, 已言于右揆矣. 孟子曰, 國人皆曰可殺然後殺之. 護逆雖曰逆與手犯之惡有異, 故待三公齊入然後, 處置矣. 當初島配, 亦因右揆之言而爲之矣. 首揆之意, 義淵何以處置, 則當於律乎, 雖設鞫, 亦無可問之事矣. 光佐曰, 義淵以辛丑以後事, 非先大王之意, 此言非復人理, 用極典然後, 人彝可立. 凡語及乘輿者, 有回互之道, 今乃直言之, 別無可問之端, 直用極典宜矣. 承旨鄭錫三曰, 此非護逆也, 逆也. 雖用極典, 設鞫嚴問, 決不可已矣. 光佐曰, 人主生殺在手, 或涉輕殺, 則其憂不可言. 人命至重, 雖下賤至微, 犯死罪也, 無不三覆, 其重難如此. 殿下嗣服之初, 雖微如昆蟲者, 若欲輕殺, 則豈非大可憂悶之事乎? 臣子豈有欲仰勸殺人之心? 而但初頭處分, 果爲嚴截, 而以陷溺致此, 曲施減死之律, 則猶或差强, 而當初下敎不嚴, 又不加罪. 故人皆以爲如此之言, 肆行無禁, 人不爲人, 國不爲國爲慮矣. 上曰, 右揆及首揆之言如此, 當設鞫嚴問, 而因山迫近, 爲先拿來囚, 過因山後設鞫嚴問, 可也. 上又敎曰, 義淵事, 欲待大臣齊會而處之矣. 至若金一鏡事, 叫號殯殿, 寧欲溘然, 且其所引兩句語, 出於何等處耶? 喉舌之臣, 乃以言語罪人爲辭, 後人必以爲句語罪人矣. 旣撰敎文, 頒示八方, 使擧國人皆知之, 不可以一時栫棘而止, 亦依義淵例, 同爲設鞫, 可也. 上又敎曰, 因金一鏡事, 敎下之後, 卽今兩司不備, 不啓固也. 章疏之間, 默無一言, 玉堂諸臣, 金弘錫則開釋而終不出仕, 尹容·趙最壽·趙翼命等, 亦屢次違牌. 今日廷臣, 亦先朝臣子, 何可無一言乎? 三司在京人, 一倂罷職. 承旨鄭錫三曰, 慶尙監司權以鎭狀啓, 前正言羅學川上疏上送矣. 古例, 臺官及宰臣, 只從縣道上送, 而此乃前銜上疏, 則縣道上送, 有違格例, 不可不警責, 從重推考, 何如? 上曰, 旣違格例, 監司則推考, 古有執藝之諫, 旣已求言, 則不可還送, 原疏入之. 上四條, 出擧條 光佐曰, 實錄廳事, 欲爲陳達, 而卽今夜深, 後日登對時陳達, 何如? 上曰, 實錄, 事體重大, 奏達, 可也. 光佐曰, 實錄堂上, 自前文辭贍足, 才識兼備者, 則雖不經文任, 亦有爲之者矣. 卽今朝士中, 文與見識, 出於倫輩者無多. 江華留守李眞望, 可堪此任, 固當爲之. 而今將八十四歲老母而往, 彼之情勢雖切迫, 不可顧其私情. 一員則以李眞望差下, 至若杆城郡守李德壽, 雖有聾病, 自是賢父之子, 一生所費力專治者, 乃古文詞也. 固宜升資爲之, 而卽今升擢太多, 不可輕議, 此事待僚相同入議處, 何如? 上曰, 依爲之. 抄出擧條 光佐起伏曰, 諸司都提調叢在一身, 罔非不堪當之任. 而司饔都提調, 自是王子應兼之窠, 王子雖不出閤, 旣有封爵, 則終不可因仍兼館矣. 上曰, 有援據之事. 故相臣徐文重, 予封爵後仍帶矣. 及徐判府事卒逝後, 予帶之矣. 先朝旣有可援之例, 仍帶勿辭, 可也. 光佐曰, 衆任雖不可一時悉遞, 而乞遞此一任, 以安私情. 上曰, 兼帶屬耳, 何可輕遞乎? 仍帶焉. 奏事畢, 諸臣序退.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 20일

승정원일기 579책 (탈초본 31책) 영조 즉위년 11월 20일 경신 28/31 기사 1724년 雍正(淸/世宗) 2년지난번 臺諫의 논박을 당했다는 이유로 削職을 청하는 尹游의 상소

○ 同副承旨尹游疏曰, 伏以臣於騎省之餘, 略陳短疏, 乞伏常刑. 疏入而遽有銀臺之命, 仍以移職, 有還給前疏之敎. 是臣負犯之重, 未蒙成勘, 況此所叨, 職親地密, 以此負犯未勘之迹, 何論其職事之去就哉? 初疏所陳, 旣經睿覽, 今不必架疊, 而若其循私嫌廢公法之罪, 終不可倖逭, 故初牌之下, 惶蹙未承, 再招又辱, 不敢屢違, 昨詣闕外, 拜章自列, 而喉司不諒, 終至退却, 竟未免荐犯逋慢之科, 臣罪至此尤萬萬矣. 只推之命, 又出格外, 嚴敎之下, 宜卽趨承, 顧此負犯未勘之前, 無非臣席藁俟譴之日. 玆敢隨牌復進, 而咫尺天陛, 末由入謝, 輒此申籲徑退. 伏乞天地父母, 俯賜諒察, 亟削臣職, 重勘臣當言不言之罪, 以勵人臣溺職者之戒, 不勝大願. 答曰, 省疏具悉. 向日臺言之謬戾, 予已洞知, 則以此深嫌, 不亦過乎? 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 20일

승정원일기 579책 (탈초본 31책) 영조 즉위년 11월 20일 경신 29/31 기사 1724년 雍正(淸/世宗) 2년柳鳳輝 등이 입시하여 李漢東의 上疏, 李義淵과 金一鏡의 鞫問, 還上米의 督捧, 趙泰億과 柳鳳輝의 遞改, 大司成의 차출, 羅學川의 上疏 내용과 嶺南人의 調用, 柳儼 등의 敍用, 實錄廳의 일과 李德壽를 陞資하는 일, 蔡彭胤을 발탁함, 淑嬪의 祠宇를 건립하고 재원은 舊宮의 田宅으로 하는 일 등에 대해 논의함

○ 十一月二十日午時, 上在無妄閣廬次. 賓廳日次入侍時, 左議政柳鳳輝, 右議政趙泰億, 判尹沈檀, 兵曹判書沈壽賢, 訓鍊大將金重器, 左承旨李眞淳, 記事官李壽益, 事變假注書鄭道亨, 記事官李喆輔·申致謹, 領議政李光佐, 追後入侍. 鳳輝進伏曰, 日寒如此, 聖體若何? 上曰, 無事矣. 鳳輝曰, 大王大妃殿氣候, 若何? 上曰, 一樣矣. 鳳輝曰, 王大妃殿氣候, 若何? 上曰, 姑無加矣. 鳳輝曰, 伏聞有三司罷職之敎矣. 此豈獨三司之罪乎? 臣等忝居三公, 先宜受罪. 朝者臣與首相, 欲爲聯名待罪矣, 玆以次對有召命, 故敢於榻前請罪矣. 向因此事, 下臣子不忍聞之敎, 臣則其時罪名尤重, 方引罪之不暇, 何能請討? 至於義淵事, 亦且引罪矣. 難於爲言, 卽擧朝之所知, 首相所遭且重矣. 臣與一鏡, 色目雖同, 豈敢以此顧藉, 而不爲請討乎? 第臣之所遭如此, 引罪之不暇, 何暇請討乎? 卽今三司旣皆被罪, 則臣等固當同受罪矣. 泰億曰, 臣之不能請討之由, 向日筵中, 敢有所達, 而臣以私嫌, 不能請討者, 合被重譴. 卽今三司, 以此受罪, 則身爲大官, 安得獨免乎? 臣昨日不知有此處分, 賓廳坐起出令矣. 追聞有此事, 臣與諸宰, 不敢會矣. 上曰, 此非過爲引嫌之事, 日昨右相入侍時已言之矣. 厥後三司, 默無一言, 豈有如此事乎? 首揆入侍時言之矣, 大臣豈有暇乎? 少無芥懷, 安心視事焉. 鳳輝曰, 陵幸事, 向日入侍時, 仰請停止而下敎悲切, 不敢力請矣. 此時嚴寒, 凌晨出幸, 聖體必有傷損, 今日臣僚, 皆以此爲慮矣. 殿下情事, 豈不仰知, 而此事實關宗社, 敢有更請矣. 當此極寒, 兼二夜動駕, 必多傷損, 臣等悶迫, 不可盡言. 泰億曰, 向日入侍, 下敎涕泣曰, 不忍聽施矣. 此時極寒, 今日則門戶亦不能閉, 殿下哀遑罔極中, 火氣盛有而然矣. 當寒不知寒, 雖閭人, 此是病也. 此時又復晨出而夜入, 哀痛之心, 又從以溢於中, 則疾病之作, 勢所必至. 臣等亦非木石, 極知殿下罔極之情事, 而冒此嚴寒, 疾病如作, 則臣等初不力爭之罪, 雖滅死, 已不足塞, 而奈高廟太后何? 向日有人, 以停止陵幸事上疏, 而殿下以謂之撓奪, 不可不行下敎矣. 其言雖極危險, 殿下獨不念臣庶之悶迫乎? 今日此言, 非不知更議殿下之心事, 而凌晨出犯夜入, 決不可爲之云者, 卽一國之言也, 何殿下不賜諒察乎? 上曰, 日昨首揆入侍時, 亦言之矣. 其疏出後, 豈獨以此必欲行乎? 只觀事體之如何耳. 首揆言, 使殿下孝思未伸, 而事理未安, 則譖構之言, 雖無所不至, 臣等豈以此請止隨轝之行乎? 此非爲漢東言, 而必欲行向日, 先以隨轝之意, 已言之矣, 此心已決久矣, 今難撓改. 泰億曰, 漢東疏前, 殿下已定陵幸, 臣等亦請停止, 今豈以讒疏中止乎? 今殿下俯念臣等之血懇, 特爲停行, 則陟降之靈, 想亦悅豫矣. 當此寒氣砭骨之時, 行幸於原野之間, 悲哀哭擗, 生病必矣. 且聞外方驛馬之招集, 當觀陵幸之停否, 加減其數而招之云. 此亦緊急之事, 伏望亟賜停行之敎, 千萬幸甚. 鳳輝曰, 漢東之疏, 出於構陷廷臣之計, 聖上行幸, 豈以讒言爲念乎? 至於人馬之多入, 亦不足恤, 觸冒極寒, 聖體有傷, 此甚悶迫. 帝王之孝, 異於匹庶, 上奉宗廟與兩聖, 此何可不爲之念哉? 檀曰, 大臣累累陳達, 爲聖躬也. 臣亦入侍時, 欲爲仰達, 而非大臣, 不敢言矣. 當此嚴寒作行, 雖凡人必有傷損, 況殿下罔極之中乎? 壽賢曰, 卽今寒氣, 日暮後益甚, 自山陵還宮, 必至犯夜, 聖體之受傷, 如何? 決不可爲也. 泰億曰, 殿下常有疝症, 疝字之形, 上疾下山也. 蓋言如山發作也. 深宮暖處, 尙有發作, 況原野氷雪之間, 猝然發作, 則將若之何? 今番停行, 實爲得中之道矣. 上曰, 俄已言之, 已決行矣. 更何多誥? 今若不行, 則終天之痛, 當復如何? 承旨持崔補疏入侍時, 右相不入耶? 心旣有之而不言, 則亦非誠實也. 如我否德, 忝在此位, 戒懼如何? 兵家言, 天時不如地利, 地利不如人和, 左相俄言色目事矣. 義淵之疏, 不知予心, 妄發陳疏, 崔補等疏亦然矣. 諫長之疏, 有忠與不忠等語, 在廷諸臣, 亦未知予心, 予之誠意, 平日相孚, 則讒言豈至此乎? 世道至此, 夫復何言? 豈以漢東之疏, 有一毫動哉? 以左相之言中止, 則他日必以此爲言, 予往山陵, 則孝思可伸, 而一種怪鬼輩爲言至此. 予今必行, 則在我之孝思少伸, 在廷之臣僚亦快脫矣. 此亦計較之言私也, 而以許玧疏觀之, 此必通行之言也, 予豈停行? 不得伸此孝思, 且使廷臣受其瑕累乎? 予心本如此, 故盡言之矣. 鳳輝曰, 漢東疏, 全爲構陷廷臣, 而殿下有此曲爲廷臣之敎. 今日廷臣, 雖死無憾, 然今日寒威漸甚, 決不可行幸矣. 泰億曰, 殿下爲快脫廷臣, 必欲行幸, 聖上爲廷臣之意, 曲軫無餘矣. 臣等爲聖上不得停止, 嚴寒動駕, 則其罪果何如哉? 古者郭憲斷靷, 臣等不能爲此而陪往殿下, 則是負殿下也. 鳳輝曰, 郭憲事, 有異於此. 殿下今日之行, 發於至情, 而有不忍也. 第今嚴寒如此, 玉體有傷, 則宗廟神人之憂, 當復如何? 上曰, 大臣爲國之慮, 予豈不知? 予心已決, 徒傷予懷, 更勿爲言. 泰億曰, 李義淵·金一鏡鞫問事, 過因山後設鞫事, 命下矣. 聖意所在可知, 而豈有鞫廳罪人, 捉囚經月後, 始爲設鞫之事乎? 昨日命下之後, 尙無義淵捉囚之啓, 一鏡亦無發遣禁郞之事. 事極驚駭, 俄詣閤門, 問其所由之際, 有當該注書拿推之命矣. 注書旣以稽緩被罪, 則當該承旨, 亦不可無警責之道, 從重推考, 何如? 上曰, 有出擧條奉傳旨之事, 而此則以榻前下敎, 奉傳旨, 而一人仍發配, 禁府堂上, 亦不無責矣. 當該承旨從重推考, 可也. 泰億曰, 因山後設鞫之敎, 方今梓宮在殯, 聖意似不欲此時用刑, 豈有經月捉囚, 始爲設鞫之事乎? 辛巳年, 亦於初喪設鞫, 且此則殯殿罪人也, 卽爲設鞫宜矣. 一鏡, 亦當待拿來鞫問矣, 臣與領相相議, 則亦以爲然矣. 上曰, 左揆豈以被斥爲嫌乎? 此國之大事, 左相之意, 何如? 鳳輝曰, 義淵之論臣罪, 如渠之罪, 適賴天日之下燭, 幸有今日矣. 臣旣被其誣, 何可反斥其人乎? 然以事體言之, 右相之言然矣. 上曰, 李義淵·金一鏡, 更無可問之事, 而漢之鼂錯, 衣朝衣斬東市, 至今爲議, 人主操生殺之權, 若不問而正法, 則必啓日後之弊. 設鞫之命, 蓋爲審愼之道也. 右相旣曰殯殿罪人也, 且有初喪設鞫之前例云, 拿囚, 卽爲設鞫, 可也. 出擧條 泰億顧謂壽賢曰, 判義禁斯速出去, 捉囚事分付, 承旨以榻前定奪, 奉傳旨, 可也. 鳳輝曰, 觀此忠淸監司宋寅明狀啓, 則牙山貢津倉軍餉米五百石, 自文義縣, 移轉取用, 補於賑資後, 待秋還納于雙樹山城, 故道臣, 以貢津·雙樹, 同是軍餉, 則旣納雙樹之後, 移送貢津有弊, 貢津則減錄, 雙樹則會錄事爲請矣. 軍餉之每因形便而那移者, 誠爲未安, 而前監司時, 旣已收納雙樹, 則又令移送, 亦有弊, 依狀辭貢津則減錄, 雙樹則會錄, 似宜, 以此分付, 何如? 上曰, 依爲之. 鳳輝曰, 此亦忠淸監司宋寅明狀啓也. 許多條件, 固當待首相相議覆啓, 而其中還上一款, 趁卽定奪, 分付然後, 可以及期收捧矣. 舊還上事, 朝廷旣已分等定奪, 今不容更議, 而至若奸吏所偸食, 還上則無論未捧久近, 皆與新分給一體督捧爲請, 似爲合宜, 而但官吏之無面及所受還上, 如或難捧, 則必侵責其一族, 此誠痼弊, 此則切勿侵責, 其一族, 只爲督捧於其當身宜當, 以此分付, 何如? 上曰, 依爲之. 出擧條 泰億曰, 臣向日乞遞大提學, 而初則引近例爲批, 其後以優批答之, 臣不敢更請矣. 壬寅年殿下入學時, 猥當此任, 至今帶之, 觸處拘礙, 昨日仍首相陳達, 令提學製進頒敎文矣. 林柱國, 至以其時文衡爲言, 聞此不忍聞之言, 此莫非臣久帶文衡之致也. 亟賜遞改, 千萬是望. 上曰, 林柱國之疏, 予已知之, 豈以此請遞乎? 向日已言之矣, 安心行公焉. 泰億曰, 非但此事, 而情勢有不可仍帶者矣. 上曰, 是後則遞之, 而今番不可遞矣. 鳳輝曰, 臣有痼疾, 出入前席, 得瞻耿光, 臣之榮光則大矣, 而向日雖有有時出入之敎, 臣之病狀, 殿下所親監者, 以如許之病, 扶掖出入, 非但臣心之萬不自安, 觀瞻亦駭, 伏乞卽賜遞改. 上曰, 三公以人言出城, 以甚缺然矣. 今日豈大臣乞遞之時乎? 此後如無難强之病, 出入宜矣, 勿以扶掖爲慮焉. 泰億曰, 臣方兼知館事, 故仰達矣. 成均館, 雖有知館事, 大司成, 卽主管堂上也. 李眞儒爲大司成, 正士習節需用, 多有修擧之事, 故陳稟爲兼帶, 以爲久任之地矣. 今則眞儒奉使出疆, 而本館久無主管堂上, 亦甚可慮. 眞儒兼帶, 今姑減下, 待其還後歸, 更爲啓下, 如前兼帶, 何如? 上曰, 依爲之. 上曰, 判義禁方爲殯殿堂上設鞫事, 何以爲之乎? 檀曰, 殯殿則以他堂上入直, 似好矣. 上曰, 大臣之意, 亦以他堂上入直爲如何? 泰億曰, 鞫廳, 豈久設乎? 且有姑罷時, 鞫事若有間, 則亦可以齋沐而入直矣. 上曰, 今姑兼管. 上曰, 冊寶方入, 諸臣少退, 更與首揆入侍. 鳳輝曰, 今日無臺諫, 別無稟定事耳. 泰億曰, 首相處, 如有下敎事, 則當更入侍矣. 上曰, 三公皆入侍後, 有下敎事耳. 諸臣少退, 更爲入侍時, 領議政李光佐同爲入侍. 光佐進伏曰, 日氣極寒, 聖體若何? 上曰, 無事矣. 光佐曰, 大王大妃殿氣候, 若何? 上曰, 與昨一樣矣. 光佐曰, 王大妃殿氣候, 若何? 上曰, 無加矣. 光佐曰, 臣累陳當遞之狀, 而聖敎不許, 今臣所遭, 決宜遞職然後, 一身庶可爲一日人矣. 臣之尙不能爲一言之狀, 不宜更陳, 而三司之臣, 旣已受罪, 則政丞爲百僚之首, 安得獨爲晏然乎? 卽今以罪言之, 乞遞相職, 卽第二件事耳. 以此冀伏鈇鉞, 而僚相之意, 亦如此, 故欲爲聯名箚矣. 以都監事, 不敢更請, 俄入禁中, 聞有追後入侍之命, 敢爲入侍矣. 上曰, 已言于左右相矣, 此非大臣引咎之事, 豈以此芥[介]懷耶? 尙今不言, 予已知之, 勿以此過爲引咎焉. 光佐曰, 臣之不言之罪, 非獨此也, 難安之端, 不一而足. 羅學川之疏, 侵斥備至, 臣曾前與故僚相, 同爲行公矣, 其後臣獨爲相耳. 今夏則雖仍病故, 無一反手事, 而若使臣引用遐方人物, 則豈有此等言乎? 嶺南風俗, 我國中, 素稱最厚矣. 近來及第者, 多至百人, 而不能調用, 故大行朝, 以此仰請調用而未及矣. 學川如不萬分切迫, 則豈爲如此言乎? 其他田結事, 莫非臣罪, 而臣前後所遭人言, 率皆罔極, 則此等說, 似是歇後, 而何莫非臣罪? 全身之道, 惟在早遞相職, 伏願亟賜遞免. 上曰, 羅學川疏批, 已言之矣. 其疏中, 一邊之人豈盡忠, 一邊之人豈盡不忠? 至於今朝, 果皆其人等語, 可見其心跡. 究其心跡, 出於黨習, 故批旨以亦未免破脫黨習爲敎矣, 勿以此引咎, 安心視事. 光佐曰, 鞫問命下, 則政院奉傳旨, 出給於當直, 當直威令震動, 使人代怖矣. 臣昨日出往時, 見當直寥寥, 故意謂傳旨未下耶? 今日日勢已高後, 昨日筵說, 自堂後始爲來示, 而記錄差誤, 昨日筵中, 不引鄭素期事, 引姜鋧, 仰達矣. 此等記錄差誤, 俄者臣入來時, 院隷來索筵說, 而逢於路上, 故不爲出給矣. 臣入禁中, 得聞當該注書, 以奉傳旨稽緩拿推云. 奉傳旨稽緩, 非由於臣, 而臣亦惶恐矣. 上曰, 此不待擧條之事, 政院生疎爲之矣, 豈以此爲惶恐乎? 上曰, 設鞫處所, 稟之矣, 本府爲之事, 注書出往分付, 可也. 眞淳曰, 臣有所懷, 敢達矣. 昨日有不言三司竝罷之敎, 而其中亦宜有送別之道. 前正言柳儼爲正言纔三日, 昨以請罪之意, 簡通三司, 値日暮未及論啓, 今日欲與諸臣請罪矣, 罷職之命, 先下矣. 渠之見罷, 固不足恤, 而果已簡通, 便是公家文字, 而三司亦皆知之, 似有區別之道, 故敢達矣. 上曰, 此則異於直爲不言者, 罷職傳旨中, 柳儼改付標以入之. 泰億曰, 前應敎趙最壽, 壬寅年欲論金一鏡詣臺之際, 先被彈劾, 不能論啓, 其後弘錄時, 以此見漏於都堂錄, 自是以後, 自畫於三司, 今番爲敦匠之任, 故不得已肅諭應敎, 而不爲行公, 通朝之所共知. 前掌令金始鑌, 嶺南之翹楚, 昨日爲掌令, 混入於罷職中, 其後雖有區別之命, 臺臣不可以旣罷還仍, 故違牌不進, 此非傲慢也, 又非避事也, 玆敢仰達矣. 上曰, 趙最壽以其前後禁推供辭觀之, 可知其自畫, 而豈不可爲一番陳疏耶? 柳儼旣已改付標, 且大臣之言如此, 趙最壽亦爲改付標以入, 金始鑌昨日政院稟啓, 故區別矣, 今日違牌而坐罷矣, 其在慰嶺南之道, 特爲敍用, 此後備擬兩司, 可也. 光佐曰, 然則趙最壽殯殿都監, 金始鑌良役郞廳, 竝爲仍任, 何如? 上曰, 依爲之. 光佐曰, 柳儼·趙最壽之代, 亦爲不出而仍任乎? 上曰, 出送注書, 分付政廳, 勿出其代, 仍任, 可也. 眞淳曰, 三司旣罷還仍, 似不行公矣. 上曰, 雖仍任, 似不行公矣. 旣知其不爲行公, 則其在禮使之道, 何可强之? 亦非誠信之事. 柳儼·趙最壽改付標, 則是敍用也. 三人竝以敍用, 奉傳旨送西付軍職, 可也. 出擧條 光佐曰, 實錄廳事, 甚可悶矣. 我朝以文爲治, 故有文才者爲名士, 名士中有地望文才者, 抄選於實錄廳, 是以實錄堂上抄選甚難, 而被選之人, 孰不欲盡心奉職, 而各有他公故, 不能專心於撰修. 頃日殿下在東宮對學時, 賓客或帶實錄堂上, 朝講纔罷, 又有夕講, 則終日待令于講院, 不能暇及於撰述, 事勢汗靑無期, 臣亦自堂上, 能拜摠裁官矣, 公故役役, 實錄之事, 前後蔑如. 頃聞下敎曰, 爾皆先朝舊臣, 豈待申飭爲之耶? 終不欲殫竭死力. 今日廷臣, 率多胚胎於先朝, 臣亦甲寅生, 卽先朝卽位之年也. 甲戌登第, 至于今日, 欲報先朝恩德, 昊天罔極, 實錄撰修, 疇敢少忽? 卽今李肇一人, 雖逐日進往, 以大王大妃殿患候, 每日奔走於問安. 噫, 隨承旨以入來, 近夕而退, 其他公務, 又從以叢沓, 故所謂實錄廳仕進, 不過每夜往宿而已. 肇今年幾六十矣, 奔勞之餘, 神瘦眼暗, 少年翰林細書字, 燈下僅能尋看, 如是而何能博考精選乎? 朝議自前皆以爲李德壽·尹淳專任然後, 可以完了. 卽今以文章家言之, 無出於德壽. 左相雖未及爲大提學, 曾入准點中, 右相方帶文衡, 而人謂德壽文章, 勝於僚相云, 而德壽, 卽古名臣李濟臣之孫, 故參判徵明之子也. 不但文學當今第一, 因文有識, 心事亦好. 只以聾病, 渠則自畫於淸宦, 而以其地望文章, 淸宦亦無不踐歷矣. 且有眼病, 不能遠看, 而曾爲都廳, 日進對書, 卽今史草, 德壽之筆居多. 今若以史局專責, 則文士之心, 慕古人撰史立言之體, 必能善爲修撰矣. 尹淳則文識精雅, 超勝輩流, 其文比德壽, 尤適時用, 如四六甚佳, 久不從宦, 用力於文學, 不幸被人慘劾, 與世抹鎩, 至於下鄕結廬, 頓無供職意, 而若以史事責之, 勢當專一矣, 朝議皆如此者, 久矣. 堂上實錄堂上, 已是淸宦, 況自堂下直爲升拜者乎? 此乃別擧措也. 以此咨且[趑趄], 尹淳適會升資, 故仍爲啓下, 德壽尙在堂下, 實錄堂上加資, 前例所無. 右相則欲依故相臣李荇薦陞蘇世讓例, 直爲陳達於榻前而未果矣. 近來陞品過多, 以此爲悶, 不可自下請陞, 故久未發端矣. 堂上五人備員, 可以撰史, 而諸宰中, 非無能文之人, 各有劇務. 且頃日堂上一人, 往于山陵, 金一鏡之代, 不得已以江留李眞望啓下, 此則擧條若出, 則當行公, 而到今實錄事勢, 窮盡地頭, 極爲悶迫, 下詢僚相而處之, 何如? 上曰, 此事, 何如? 鳳輝曰, 此固臣之意也. 必以此兩人, 專任史事然後, 了當可期. 他人孰不欲盡力, 而各有公務, 自多掣肘, 尙此遷就. 卽今之計, 無過於專屬兩人, 而首相以李德壽陞資爲難, 有此仰稟. 自上特命陞資, 則自下當追後啓下矣. 泰億曰, 古者用人如用器, 漢廷豈無賢宰相乎? 然將帥則衛·霍, 直臣則汲·鄭, 至於文章, 必稱司馬遷. 蓋文章, 惟能文者爲之故也. 我國用人, 只以門地, 故如臣無似, 亦濫叨此職, 此非古者器使之道也. 李德壽二十歲前, 貫通十七代全史, 尙至今不廢讀書, 博學能文, 無如此者. 臣雖爲文衡, 臣則不如也. 古之修史者, 必稱三長, 才學識是已. 有三長然後, 可當編摩之役, 如德壽者, 可謂近之, 外議皆言非此人莫可, 而宦路抹摋, 尙此落拓於外郡. 故大提學蘇世讓爲洪州牧使也, 故相臣李荇以爲文章之士, 不宜居外, 累薦于朝, 自洪牧, 爲通政爲嘉善爲遠接使爲大提學, 蔚有華國之譽, 至今爲美談. 大臣以人事君, 領相之言, 誠好矣. 李眞望則頃已入擬於提學之望, 自當爲文任. 眞望大小科, 竝爲壯元, 且是文忠公李景奭之曾孫, 自有家學, 爲世推重. 尹淳文翰, 亦當今之翹楚, 其所爲文, 精切可用, 儘是不易得之才也. 臣於春夏間, 以湖堂抄選事陳達, 而病未及擧行, 淳則已陞堂上矣. 國朝選湖堂, 置藝文應敎, 俾有資歷, 以爲文衡階梯矣. 近來此事遂廢, 儲養無素, 如臣者, 亦且承乏爲文衡, 實有代斷之羞. 今日朝家, 如欲儲養文士, 則宜先奬用如此人矣. 臣旣以文學之士, 仰達矣. 且有所懷, 卽今襄陽府使蔡彭胤, 早以文詞闡名, 己巳年登第, 爲說書·翰林, 選入湖堂矣. 湖堂朔啓中, 有警絶詩句, 有曰平生不識君王面, 一夢尋常繞玉墀. 肅宗大王覽而嘉尙, 彭胤以說書直院, 肅廟賜對特許, 瞻望龍顔, 此異數也. 厥後爲正言, 而渠在韋布時, 以疏色參于誣先正臣李珥·成渾之疏, 公議至嚴, 以是落拓, 今爲襄陽府使矣. 湖堂三十年, 尙不得邊倅堂上, 殊可念也. 銓曹欲擬邊倅之望, 而未經正三品准職, 且有所坐, 不得備擬矣. 今若爲堂上, 則可以爲參議·承旨矣, 此則臣素所爲念者, 故仰達矣. 光佐曰, 自有偏論以來, 有此誣辱先正之擧, 渠非創爲也, 隨衆爲之矣. 上曰, 銓曹以未經准職之故, 不得備擬乎? 鳳輝曰, 資窮准職者, 例爲備擬, 而彭胤未經准職, 故臣入銓地, 欲擬而未果矣. 泰億曰, 彭胤所坐, 非偏論也, 卽斯文事也. 鳳輝曰, 偏論有若世守, 各有尊奉, 故有誣詆之言矣. 檀曰, 彭胤事, 三大臣皆爲仰達, 可見其公議也. 公議雖如此, 未見其檢用也. 上曰, 李德壽, 實錄事重大, 陞擢好矣, 而每於超擢之後, 人或爲議, 以近來尹淳事觀之, 可知矣. 尹淳雖聰明, 一人豈能盡爲乎? 吏判帶劇務, 雖時時進往, 豈能專意爲之耶? 實錄事重, 豈拘小節? 李德壽爲先送西, 爲僉知中樞府事, 至於蔡彭胤事, 左相言是矣. 偏論, 有若世守, 當今人則謂有所坐, 而若使其時人言之, 則豈謂其然? 然斯文事甚重, 不可以如亞長淸職有之. 銓曹以未經准職爲拘, 則予當諒而爲之矣. 泰億曰, 自有偏論以來, 轉輾乖激, 至於相殺, 今番逆獄, 非由於此矣. 人心陷溺, 以逆不以爲逆. 獨申昉父子不然. 聖夏參於會盟祭, 而爲堂上, 故其儕輩, 大爲憎嫉. 至於李鳳翼·柳復明, 稍自有異, 故鳳翼爲邊倅, 復明則頃日筵中, 臣擧以仰達矣. 君臣之間猶父子, 何敢不爲盡言乎? 渠若疏通爲職, 則渠之儕流, 笑罵之, 憎嫉之, 當之者, 亦以此爲悶, 作爲發明之計, 有此章疏之迭投, 實爲可笑也. 臣頃年, 待罪慶尙監司時, 嶺南文臣, 多至九十人, 一向淹滯, 臣甚悶之, 疏請疏通, 而言未見施於其時矣. 光佐曰, 如是淹滯, 故羅學川之疏出, 豈不十分悶迫而爲之耶? 此莫非臣等不能引用之罪也. 泰億曰, 卽今失志之人, 亦莫非國家之臣, 除却有罪之人, 銓曹豈欲盡塞之也? 若或引用, 則作挐於朝廷, 沮敗國事, 以是咨且[趑趄]矣. 殿下如欲蕩平爲治, 則是在殿下之建中建極也. 上曰, 其言好矣, 當留意. 上曰, 今番初欲爲之, 而三司執法之人, 容有可生之路, 例爲過激之論矣. 初批不嚴, 果出於此, 護逆, 予非謂非逆也. 患得患失, 苟究其本, 果出於何地乎? 予嘗有打破黨習之意, 故批旨初不嚴截矣. 其後三司之言峻發, 而予不許設鞫者, 逆獄經幾時收殺乎? 嗣服之初, 以幺麽一義淵, 設鞫爲難矣. 初則問于右相島配, 今聞領相, 以爲當殺之矣. 人主操生殺之柄, 不可輕殺. 昔蕭何作未央宮, 後辟引此而爲侈大, 不可愼耶? 以是設鞫事, 必問于大臣而後爲之, 予知大臣, 有公心故耳. 向者大臣, 爲右相時, 與故左相, 豈不入侍春塘, 陳逆獄事耶? 光佐曰, 臣爲右相出仕之日, 入侍春塘臺矣. 上曰, 予於其時, 知大臣之言, 出於公心, 必不害無辜之人矣. 予嘗期待大臣, 有如是. 其他日如有容有可生之路, 大臣體此意爲之, 以輔予, 可也. 光佐曰, 殿下之言及此, 實國家無疆之福也. 人主操生殺之柄, 如或輕殺, 則其將至於如何境耶? 固當十分愼審, 不可一毫輕用也. 臣於昨日筵中, 不可以輕殺, 導君上之語, 仰達矣. 李義淵事, 其罪惡, 不可不設鞫嚴問, 故有所仰對矣. 臣遭崔補疏後, 懍惕驚悚, 必遞是職然後, 可以爲人矣. 卽今雖不得已登對, 不敢自處以人類, 人臣遭此不忍聞之言, 必遞相職, 以絶其招疑之根然後, 不但免於罪, 可以爲人矣. 夜深前席, 聖敎至此, 仰感好生之德, 實萬萬無窮, 而如臣當遞之人, 何能奉揚殿下好生之盛德也? 雖遞歸畎畝, 當不忘聖敎, 雖歸於九原, 亦何可忘也? 殿下亦擴充是心, 好生之仁, 與天地同流, 卽臣所望. 古語曰, 仁不可勝用. 朝鮮一國, 擧將沐浴於深仁厚德, 固宗社無疆之福也. 擴充二字, 必爲加勉, 何如? 鳳輝曰, 梁惠王見觳觫牛, 不忍殺之. 孟子曰, 是心足王. 若臣者, 陷於罪網中, 將至於不測, 而殿下解而放之, 使臣得生路, 感激欲死, 寸心炳若. 李義淵疏批爲之護黨, 以義淵之疏語觀之, 非護逆也, 逆也. 人皆謂批旨中護黨二字不襯云云, 而臣意則有異於此. 義淵之心, 只欲驅逐臣等, 而自不覺陷於逆矣. 殿下旣許設鞫, 處分至當, 而如臣者, 固當遞相職, 縮伏俟罪而已, 何敢干與於此等事乎? 特遞臣職, 千萬祈祝矣. 上曰, 勿爲過自引咎焉, 此何等時乎? 予實無所有, 只恃三公協贊. 首揆之心, 予雖未能盡知, 亦豈不知? 左揆之心, 又豈不知之? 俄已言之, 毋爲過自引咎焉. 出擧條 上曰, 向日以祠宇事, 大臣言之矣, 近來有以軍門之非古爲言者矣. 予入于此後, 私第尙在, 仁祖·孝廟自潛邸入承後, 以潛邸舊宮, 一則使宮使守之, 此則爲其罕有之事而然也, 今則國用蕩竭. 孔子曰, 節用而愛民. 詩曰, 普天之下, 莫非王土. 予之私第, 豈可留置, 比擬於前乎? 予意則私親, 亦嘗入此. 卽今祠宇, 雖未開建, 予之有意則久矣. 私親祠宇, 立于此, 折受事, 戶判不入矣. 大臣亦聞之否? 四宮外, 又有一宮, 則地部元結必縮, 且爲民弊. 此皆受賜於先朝者. 王者無私財, 予入此之後, 復何眷戀? 是宮所有, 皆移於新設宮, 則何如? 光佐曰, 內需司所貯, 不可知, 而以外司推之, 必不如前, 外司匱竭, 皆謂北漢之致云, 而此則近於漢儒傅會之說矣. 自潛邸入承, 例以舊宮爲本宮, 而今殿下爲慮外司經費之匱竭, 欲以田民第宅, 皆移於新設宮, 此實千古所無之聖德也, 不勝忻幸矣. 上曰, 只以田民給之, 則此如於義宮本宮, 使中官守之, 何以則好乎? 大臣亦難倉卒爲議, 退而商確稟告, 可也. 鳳輝曰, 殿下盛德, 僚相已陳之, 常退考前例仰達. 以次退出.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 22일

승정원일기 579책 (탈초본 31책) 영조 즉위년 11월 22일 임술 28/47 기사 1724년 雍正(淸/世宗) 2년李光佐에게 傳諭한 결과를 보고하는 李壽益의 서계

○ 記事官李壽益書啓, 臣承命馳往于西小門外議政府領議政李光佐所住處, 傳授命召, 仍宣聖旨, 則以爲, 臣朝出國門之外, 追愆戀闕, 寸腸九回, 不自意復降天札, 史官臨宣開曉敦勉之旨, 愈益切至. 臣九頓祗承, 涕淚成血, 讀不能成聲也. 臣之自訟自罪, 鈇鉞是甘者, 固不待於言者之臚列, 又何敢憑恃寵數, 以開釋爲諉, 而更進於周行乎? 危衷血懇, 非咫尺之啓所能罄悉, 謹當收召震薄之心, 竟冒萬死有所陳暴, 命召輒煩史官別授, 則萬萬惶悚, 今不敢更納, 只俟勘罪之日, 自至收回, 尤切懍惕云矣. 臣旣承偕來之命, 姑爲仍留之意, 敢啓. 傳曰, 朝者傳諭之旨, 已悉予意, 而卿之造朝之期, 如是邈然, 愕然且慙, 無以爲喩. 卿其顧國事之多艱, 慮藥院之無人, 卽爲偕入, 用副至望事, 更爲傳諭. 仍傳曰, 此批答, 使仍留史官傳諭.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 22일

승정원일기 579책 (탈초본 31책) 영조 즉위년 11월 22일 임술 29/47 기사 1724년 雍正(淸/世宗) 2년柳鳳輝에게 傳諭한 결과를 보고하는 李喆輔의 서계

○ 記事官李喆輔書啓, 臣承命馳往于崇禮門外議政府左議政柳鳳輝所住處, 傳宣聖諭, 且授命召, 則以爲, 臣之爲此逃遁之擧者, 豈臣之所願欲哉? 誠出於萬萬不獲已, 而戀結楓宸, 悲涕無從, 席藁城外, 威命是俟. 不意史官隨臨, 傳宣聖諭, 授臣命召, 令臣偕入. 不知負罪賤臣, 何以誤聖恩, 而辱君命至此哉? 跼天蹐地, 實不省其置身之所也. 臣方以辜負隆恩, 求死不得, 承此誠非面諭之意之敎, 奉讀未半, 嗚咽而殆不成聲. 至於引咎非時, 臣雖愚迷, 亦豈不知, 而旣已奔逬出城之後, 輒恃聖眷, 每每還入, 非但重傷國體, 實非臣分義之所敢出也. 命召之隨下還呈, 亦極惶悚, 姑俟職名去身, 自當收納, 不敢爲更呈之計, 精爽震越, 語不成說, 當以一疏, 仰請鈇鉞之誅云矣. 臣則旣伏承偕來之命, 姑爲仍留之意, 敢啓. 傳曰, 知道.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 22일

승정원일기 579책 (탈초본 31책) 영조 즉위년 11월 22일 임술 34/47 기사 1724년 雍正(淸/世宗) 2년弘文館과 實錄廳 관직 모두 아버지와 相避 관계이니 改差해 주기를 청한다는 李匡德의 상소

○ 修撰李匡德上疏, 伏以皇穹降割, 奄遭大喪, 日月已邁, 因山漸迫. 螻蟻小臣, 受恩如天, 生蔑涓埃之補, 死無結草之期, 瞻望雲天, 但有血淚. 不意此際, 玉署新命, 遽降於藩幕待罪之中, 天書馹召, 榮動荒陬, 感激隕結, 不知攸措. 誠不敢久淹恩命, 昨始來伏私次. 顧臣於此等榮選, 已有所區區自矢者, 向來狼狽, 已不須言, 新著罪名, 亦未經勘, 方欲治疏自列, 以爲仰請嚴誅之計矣, 卽聞臣父, 新除本館長官云. 父子之同居館職, 古無是規, 前輩之有此等情勢者, 莫不卽時解免, 館中之格例至嚴, 不可少紊, 則臣之許多情事, 便不暇及言矣. 伏願聖明, 卽賜鐫罷幸甚. 且臣本職, 固是應遞之科, 至於實錄都廳郞廳之任, 亦有所萬萬不安者. 實錄廳, 固無相避法, 然臣父方帶都廳堂上之任, 而都廳堂郞, 俱是極選, 則以父子之親, 一時分占, 私分之惶懍, 固置勿論, 其於公體, 亦可謂萬萬不當矣. 伏願聖明, 亦照館職之例, 卽許改差, 以便公私, 不勝幸甚. 臣之私情如右, 昨日天牌狎臨, 而旣未免坐違, 今亦九門咫尺, 無由冒進, 又未免投章徑歸, 臣罪到此, 尤萬萬難贖矣. 伏願聖明, 亦命有司, 卽勘臣違慢之罪, 以警具僚幸甚, 臣無任屛營祈懇之至. 答曰, 省疏具悉. 玉署引避, 令該曹照例稟處. 實錄廳父子堂郞, 已有近事, 不必乞遞, 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 22일

승정원일기 579책 (탈초본 31책) 영조 즉위년 11월 22일 임술 36/47 기사 1724년 雍正(淸/世宗) 2년臺諫이 자신을 罪案으로 삼아 성토했다는 이유를 들어 겸직인 知中樞를 鐫遞해 주기를 청하는 洪致中의 상소

○ 知中樞府事洪致中上疏, 伏以臣纔解敦府職名, 旋有知樞除命, 以臣情勢, 終難冒進之義, 實與前職無異. 卽宜露章控辭, 而煩猥是懼, 不敢輒入文字, 又於此際, 伏聞有國葬都監堂上啓下之擧, 臣誠益增惶駴, 不知所出也. 噫, 日月不淹, 因山漸迫矣. 臣旣不能以身蓐蟻, 則今日之所當自盡其忱誠者, 只在於敦匠一事, 而又況召役往役, 臣子之職分, 臣雖顚殞道路, 何敢爲息偃辭避之計哉? 舁疾登途, 寸寸作行, 今纔來伏城外, 而第念臣之蹤迹, 有不可冒昧徑入者. 蓋臣不幸爲二三臺臣之所憎嫉, 向來所遭, 實搢紳間所未聞之橫逆, 窮古今宵少之許多題目, 公然勒加於臣身, 而至以忘君負國, 斷爲罪案, 噫嘻, 亦太甚矣. 向非先大王至仁至明, 曲垂矜察, 臣安得保有今日? 原初委折, 已略陳於先朝矣, 今不敢追提往事, 復煩宸聽, 而方今臺議伸於一世, 臣之情實, 無由一達於紸纊, 則是朝廷已用臺臣之言矣. 若其醜悖構誣之說, 雖不足辨, 至於抑勒聲罪之語, 意在貽禍, 人臣負此名, 而得逭於刑章, 亦幸耳. 尙可以束帶纓冠, 復廁任使之列乎? 心事未白, 罪名自如, 而唐突承命, 決知其萬萬無此理矣. 雖以朝家事體言之, 置臣於黮黯疑似之間, 不分其枉直虛實, 直欲縛束驅策而已, 則豈不有嫌於以禮使臣之道哉? 自念情地, 固萬分危蹙, 而敦匠之命, 非敢有一毫規免之意. 惟是樞府恩除, 雖稱散地, 異於單付, 終係職名, 若蒙許解新授之任, 俾專監董之設, 則自靖之道, 往役之義, 庶可兩伸, 而無所憾矣. 伏乞聖慈, 俯賜諒察, 將臣所帶知中樞之任, 亟命鐫遞, 仍令選部, 更勿檢擧, 使私分獲安, 不勝萬幸. 臣無任激切屛營祈懇之至, 謹昧死以聞. 答曰, 省疏具悉. 誣陷之言, 其非在彼, 於卿少無所嫌, 西樞閑職, 尤不可固辭. 卿其勿辭, 從速行公.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 23일

승정원일기 580책 (탈초본 31책) 영조 즉위년 11월 23일 계해 23/31 기사 1724년 雍正(淸/世宗) 2년李光佐에게 傳諭한 결과를 보고하는 李壽益의 서계

○ 記事官李壽益書啓, 臣敬奉聖批傳諭于西小門外議政府領議政李光佐處, 則以爲, 臣瀝血陳疏, 伏俟鈇鉞, 史官淸曉宣批, 十行敎詔, 丁寧懇惻, 臣奉讀未半, 不自知聲淚之俱發. 臣承此卿心已燭之敎, 萬死復何餘憾? 古所謂追先帝之知遇者於今皇, 則契未深也. 若臣者, 自結明主之隆知, 恩造之罔極, 鏤骨淪髓, 苟可以少效報答者, 忽不知體膚之爲可惜. 今玆邁邁之諭, 豈臣之所敢聞? 況此達宵思想之旨, 臣不覺寸心之欲絶, 承此敎而猶懷前却, 夫豈人理而顧臣所遭何等事也? 臣心非有毫髮之顧藉, 而乃於勘討一事, 趁不能自效, 罪由自作, 痛恨莫及. 惟有速被重勘, 庶得少安此心, 徒恃蕩滌之隆恩, 揚揚位著, 是眞放肆而無忌憚者, 臣雖無狀, 敢爲是哉? 此時帶摠護而退在城外, 誠知其萬萬不敢, 而情地迫隘, 轉身無路. 今所日夜祈祝, 惟在於天地父母之哀憐垂察, 有以處分, 伏地霣泣, 不知所達云. 臣旣承偕來之命, 仍留之意, 敢啓. 傳曰, 昨於疏批, 已悉予意, 而今觀書啓, 卿心猶且邈然. 噫, 予之誠意, 若能平日見孚於卿, 則必不若是矣. 撫躬自歎, 惟嗟國事之岌嶪. 卿其須體予如渴之意, 幡然入來事, 更爲傳諭. 仍傳曰, 此批答, 使偕來史官傳諭.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 23일

승정원일기 580책 (탈초본 31책) 영조 즉위년 11월 23일 계해 24/31 기사 1724년 雍正(淸/世宗) 2년趙泰億에게 傳諭한 결과를 보고하는 李大源의 서계

○ 假注書李大源書啓, 臣敬奉聖批, 傳諭于敦義門外議政府右議政趙泰億所住處, 則以爲, 臣之前後所遭, 無非人臣之極罪, 而輒煩聖上之開釋, 纔經一人之誣, 又被一人之斥, 胥命請譴, 殆無日無之. 緣臣無狀, 致令朝象如此, 上貽丙枕之煩惱, 臣雖萬死, 何以贖此罪哉? 昨日出城, 豈不知孤聖上面諭之爲萬萬惶悚, 而情勢道理, 不得不如此. 畢陳危悃, 恭請嚴誅, 不自意聖批夜降, 王人復辱, 十行溫諄, 曲加慰曉, 燭臣之無他私意, 察臣之導以孝理, 斥人言以駭然, 憂國事之難做, 使臣卽日入城. 噫, 臣之區區寸心, 旣已見諒於天日之明, 恩諭至此, 死亦何憾? 唯臣卽今事勢, 不被罪不解職, 則無以快人心而謝人言, 則罪臣攻臣之言, 將不息矣. 其言不息, 則縱臣今日入城, 明日又當奔逬. 聖上雖敦召而必致之, 果何益之有哉? 國事無可做之日, 鞫獄無可按之時, 明知其必如此, 諉以恩數之難孤, 又復不量而入, 則不特在臣, 有放倒廉隅, 往來屑屑之咎而已, 其於國體之傷損, 輿人之駭笑何哉? 臣雖無似, 旣添具瞻之地, 不敢自輕其去就, 反復思惟, 萬無一分冒進之理. 明命之下, 又不免違逋, 席藁私次, 惟萬戮是俟云矣. 大臣姑無偕入之意, 臣則仍留之意, 敢啓. 傳曰, 日昨疏批, 罄悉予意, 而只緣誠淺, 卿心莫回, 愕然且慙, 實無所諭. 噫, 向日筵席, 面諭卿等者, 不啻丁寧, 而其言尙必在卿耳矣. 鄭東後疏語, 殊極駭悖, 予已洞知其沮敗之意, 則卿之此擧, 不亦過乎? 以國家事體言之, 昨日入城, 今日出城, 豈不大可顚倒也哉? 徒使國事不振而已, 念及於此, 哀疚中添予一疾, 卿其須體至意, 卽爲入來事, 更爲傳諭.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 23일

승정원일기 580책 (탈초본 31책) 영조 즉위년 11월 23일 계해 25/31 기사 1724년 雍正(淸/世宗) 2년柳鳳輝에게 傳諭한 결과를 보고하는 鄭道亨의 서계

○ 假注書鄭道亨書啓, 臣敬奉聖批, 傳諭于崇禮門外議政府左議政柳鳳輝處, 則以爲, 臣之披瀝肝血, 冒上辭疏, 蓋出於情窮勢蹙, 有萬萬不獲已者, 而煩瀆之誅, 實臣難免, 戰灼之懷, 殆若氷炭交中. 伏承聖批, 辭旨隆重, 有非負罪賤臣, 所敢得於君父之前者, 感激之極, 自不覺涕淚之盈襟也. 臣之前此再出而再入者, 只緣生死肉骨之盛德洪恩, 銘鏤心肝, 有不暇計較於一身去就之節矣. 今則臣罪固已自知, 而人言又復至此, 雖蒙聖度天大, 曲如寬貸, 在臣道理, 其何敢徒恃聖眷, 不思所以自靖私義之計哉? 臣若又以分義爲懼, 而唐突承命, 則是眞放肆無忌憚者也. 繼起之言, 儻此執此爲案, 則聖明雖欲屢赦, 而恐亦未易. 臣之所望, 惟在於一遞職名, 以少謝人言而已. 至於史官之久淹村舍, 不但臣心之萬分惶悚, 其在國體, 所損非細, 遄賜召還, 尤是臣懇禱而切祝者也云矣. 大臣尙無變動偕入之意, 臣則仍留之意, 敢啓. 傳曰, 知道.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 23일

승정원일기 580책 (탈초본 31책) 영조 즉위년 11월 23일 계해 30/31 기사 1724년 雍正(淸/世宗) 2년情勢와 病勢를 이유로 削職해 줄 것을 청하는 權益寬의 상소

○ 兵曹參知權益寬上疏, 伏以臣, 受氣素虛, 大病未蘇, 呼吸喘促, 兩脚無力, 戶庭出入之際, 亦須人扶, 起居飮食之節, 若保嬰兒. 前後殷奠, 大小哭班, 一未進參, 情禮虧缺, 分義掃地, 瞻望叫號, 心焉如裂. 數昨以來, 添得寒感, 益復帖席, 涔涔無復生人之事, 而騎省新命, 忽下此際, 臣誠驚惶感激, 固當竭蹶趨承, 而宿衛輪直之地, 萬無强疾供職之勢, 玆敢露章自列. 伏乞聖慈, 俯垂哀憐, 特賜遞解, 仍命選部勿復檢擧, 得以任便調將, 使危喘獲延, 以卒天地生成之澤, 不勝幸甚. 抑臣私義, 有萬萬惶怖不安者, 不敢自阻於君父之前, 敢此附陳焉. 向叨諫職, 目見凶疏上徹, 處分不嚴, 敢將憂慨之忱, 仰伸沐浴之義. 臣文辭短拙, 誠意淺薄, 不能有槪聖心, 而聖批諄復, 如父詔子, 首敎以情志相孚之義, 末復以不能見孚僚屬爲敎. 且於右揆引對時, 以大諫之疏, 似不知予心, 故以慨然答之爲敎. 臣自承此敎以後, 感激慙悚, 繼之以涕泣, 不知置身之所也. 臣雖至愚極陋, 尙有秉彝之未泯者, 向廁胄筵, 久承顧問, 竊覸聖姿天縱, 造詣高明, 天德王道之要, 已盡理會, 治亂消長之機, 靡不洞察, 已自私心欽服. 及至嗣服之後, 發政施令, 光明煒燁, 不越乎聖賢繩尺, 臣益信夫學問之所推, 睿智之所臨, 凡諸熒惑之說, 假託之計, 莫售於天日之明矣. 何敢以幺麽義淵不卽正法之故, 遽疑聖明之有所顧藉, 自陷於吾君不能之科哉? 祗緣亂賊餘孽, 潛懷嘗試之心, 敢生眩亂之謀, 厚誣兩朝, 不少顧忌, 故請討之辭, 不得不窮源探本, 以明夫假託熒惑之情態, 必欲使王法亟行, 亂賊知懼而已, 若以因此容貸, 有所妄疑於聖明, 則天必厭之矣. 況臣曾於誠正閣引接之日, 猥隨大臣之後, 親承敷心之敎, 仰悉聖明本意之所在, 每與臣隣, 傳誦感歎, 此何異於靑天白日, 奴隷亦知其淸明者耶? 今以僚屬提敎, 辭旨繾綣, 有踰尋常, 臣尤感戴洪私, 益不知死所矣. 且於頃日備忘中, 有伊日三司不爲請譴之敎, 臣與鞫囚, 有內外從應避之嫌, 請罪與否, 非所可論, 而臣於壬寅以後, 屢叨言議之地, 嚴敎之下, 尤極惶怖欲死. 仁恩所及, 雖幸不加之誅, 在臣分義, 何敢晏然於職次乎? 疾病之外, 情地又復如此, 實無供職之勢. 伏乞天地父母, 亟許鐫削臣職, 使私分粗安, 禁直無曠焉. 臣無任惶隕祈懇之至, 謹昧死以聞. 答曰, 省疏具悉. 日昨疏批, 不過深慨之意, 爾其勿辭, 調理察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 24일

승정원일기 580책 (탈초본 31책) 영조 즉위년 11월 24일 갑자 22/37 기사 1724년 雍正(淸/世宗) 2년趙泰億에게 傳諭한 결과를 보고하는 李大源의 서계

○ 假注書李大源書啓, 臣敬奉聖旨, 傳諭于敦義門外議政府右議政趙泰億所住處, 則以爲臣區區危迫之懇, 畢暴於昨今疏啓之中, 庶幾天日之明, 俯加諒察, 遞臣必解之職, 勘臣應避之律矣. 微誠未格, 溫諭又降, 至以誠淺愕然爲敎, 臣不勝惶悶震惕之至. 夫日昨筵席提耳之敎, 不翅若慈父之曉愛子, 臣雖至愚, 豈不感激銘骨, 而所被人言, 直驅臣於罔測之科, 雖聖上洞燭其沮敗之計, 明斥其駭悖之言, 而臣之道理, 何敢徒恃曲庇之恩, 不思自處之道乎? 昨入今出, 臣亦自知其顚倒, 而今若怵迫嚴命, 又復入城, 則是其去就, 豈不尤萬萬顚倒矣乎? 夫如是則放肆無憚之目, 自臣身而實之, 淟涊盤礴之斥, 又安得而自解乎? 都緣賤臣無狀, 致令國事不振, 嚴廬哀疚之中, 至下添予一疾之敎, 臣讀之至此, 不覺五內失守, 聲淚俱盡也. 臣旣聞此敎, 輒復偃伏違拒, 豈分義之所敢出, 而顧罪律未勘, 職名未遞, 則終不可冒沒趨承. 大官進退, 實關國體, 四維之重, 不敢放倒. 今玆撕捱, 誠出於萬不獲已, 亦非臣之所樂爲也. 唯有速就刑章, 方可以伸公法而安私分. 更當以文字, 仰請鈇鉞之遄加云矣. 大臣一向無入城之意, 臣則姑爲仍留之意, 敢啓. 傳曰, 知道.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 24일

승정원일기 580책 (탈초본 31책) 영조 즉위년 11월 24일 갑자 29/37 기사 1724년 雍正(淸/世宗) 2년含默하고 말을 하지 않은 죄에 연루되어 있으므로 削職시켜 줄 것을 청하는 呂善長의 상소

○ 校理呂善長上疏, 伏以臣, 自抵朝禁, 罪在罔赦, 而聖度天大, 曲加寬宥, 圓扉纔脫, 職名依舊, 卽因政院啓辭, 召牌儼臨, 以罪爲榮, 惶感罔措. 嚴畏分義, 不敢坐違, 謹此祗詣於九閽之外, 而第臣於在京三司竝罷之命, 實有所萬萬悚蹙者. 臣之從前待罪館職, 不爲不久, 今蒙新除, 亦且有日, 含默不言之罪, 與坐罷諸人, 固無異同, 而特以身適在鄕之故, 獨漏混罷之科, 今若以倖免爲諉, 揚揚冒進於榮次, 則眞所謂不識羞恥者也. 臣雖淟涊, 其何忍爲是哉? 此際實錄都廳及國葬都監都廳之命, 竝下一時, 今日臣子之所以盡分效勞者, 只在於此. 至於都監, 召役義重, 敦匠事急, 尤不可一刻虛徐, 而本職方在控免中, 俱未克仕進, 分義惶悚, 姑舍勿論, 國事狼狽, 當復如何? 臣之卽今情地, 便是已罷之官, 雖欲仍因盤礴, 有不可得. 咫尺天陞, 末由入肅, 玆不得不拜章自列, 輒敢徑退, 臣罪尤萬萬矣. 伏乞天地父母, 察臣崩迫之懇, 憐臣危蹙之踪, 亟命鐫削臣職, 俾與諸臣同罪, 以嚴國法, 以安私分, 令臣得以專意於都監之役, 千萬幸甚. 臣無任屛營祈懇之至, 謹昧死以聞. 答曰, 省疏具悉. 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 24일

승정원일기 580책 (탈초본 31책) 영조 즉위년 11월 24일 갑자 30/37 기사 1724년 雍正(淸/世宗) 2년金一鏡의 문자에 대해 침묵한 것을 이유로 遞職시켜 줄 것을 청하고 상소에 부친의 직함을 잘못 쓴 죄가 있으므로 처벌해 줄 것을 청하는 李匡德의 상소

○ 修撰李匡德上疏, 伏以臣於本職, 有必遞之義, 無可進之端, 向來所遭, 固不欲煩言, 而顧今有一大防, 橫在目前, 萬萬不可抗顔冒進者. 臣伏見, 殿下, 以金一鏡文字事, 嚴旨屢下, 三司諸臣, 前後譴罷者相續, 臣適後來, 幸免迸斥, 而苟使反顧而自省, 則臣安得獨無罪乎? 臣之入三司, 雖在今夏, 其實通籍立朝, 在於此文字之前, 三司行公, 雖曰, 無其日事苟可言, 則又何論有官與無官, 三司與不三司也? 爲人臣子, 目見此等凶悖底文字, 橫挨於不敢言之地, 荏苒三年, 趑趄囁嚅, 終不敢言, 而尙何面目, 自立於朝廷之上, 而雖聖上, 亦安用此屬爲也? 雖是聖上無震怒之威, 朝廷無提起之端, 臣心則未嘗不憂恐日夕, 慙負天地. 矧今罪人在拿, 嚴鞫有命, 而以此平日默視不言之徒, 晏據邇列, 揚揚出入. 藉曰罪不及身, 其於自愧于心, 何哉? 只此一款, 足爲臣平生之一大累, 區區寸心, 引義自矢, 誓不欲再塵天席, 重辱淸班, 蓋不特一時之引嫌, 抑將爲終身之決計矣. 臣之此言, 亶出悃愊, 實非有一毫假飾者, 亦非獨爲一身之自靖而已, 實欲爲日後人臣, 不能爲其君誅無禮者之戒. 伏望聖明, 諒臣苦心, 察臣至懇, 亟賜斥黜, 以礪世道, 千萬幸甚. 且臣於日昨辭疏中, 有大段做錯者. 臣入城之日, 有承宣之臣, 傳報臣以臣父已遞留都之職, 移差史局之任云. 臣自鄕初來, 聽之不疑, 敢於郞廳啓下之時, 冒陳難安之情矣. 卽聞該吏之言, 則臣父, 則元無啓下堂上之事云, 臣之誤聽傳言, 至於傳瀆天聽, 實有萬萬駭怪者, 其聾瞽妄錯之狀, 每每如此, 若是而尙可爲三司耳目之任哉? 以此以彼, 臣之情勢, 萬無承命之理. 今又不免闕外徑退, 則臣罪到此, 尤不可贖. 伏乞聖明, 亟命有司, 勘臣妄錯之失, 治臣逋慢之罪, 千萬幸甚. 臣無任屛營祈懇之至, 謹昧死以聞. 答曰, 省疏具悉. 雖未及論事, 爾心旣公, 則何引已往之嫌. 遞其江留, 乃重撰述矣. 啓下先後, 亦何所妨, 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 24일

승정원일기 580책 (탈초본 31책) 영조 즉위년 11월 24일 갑자 33/37 기사 1724년 雍正(淸/世宗) 2년金弘錫과 함께 할 수 없는 일 등을 이유로 체직해줄 것을 청하는 姜樸의 상소

○ 副修撰姜樸上疏, 伏以臣, 於所叨之職, 實有萬萬難冒之承, 積違召命, 自速嚴囚, 唯俟重勘, 少贖此逋慢之罪, 而聖度天大, 誅殛不加, 恩宥遽霈, 職名如故, 圓扉纔脫, 天牌又降, 惶霣感激, 不知所以置身之所. 到此地頭, 臣苟有毫分可强之勢, 則豈敢一向違傲, 以重其罪戾, 而顧臣私義, 終無忘冒苟出之理. 玆敢膠守咫尺, 復事瀆擾於嚴廬煢疚之中, 臣尤死罪死罪. 臣之危苦之私, 臲卼之情, 纔已略陳於所供爰辭中, 而情窮勢迫, 不自知止, 復此猥列其一二, 唯聖明垂察焉. 臣以薄資, 早逾一第, 涉世昧方, 妄犯時忌, 擯迸西南, 首尾四年, 而人尤旣甚, 神讁隨之, 中間禍釁, 世所罕有. 窮痛在心, 萬事灰念, 一味屛廢, 不敢以恒人自處者, 亦嘗有年, 而不免牽迫於家貧親老之私, 至竟黽勉於郞署縣紱之間, 臣尋常自顧, 愧失初義. 今若因是漸進, 恬躋淸塗, 則不但臣心增恧, 人將謂臣爲何? 況臣與前校理金弘錫, 有不可竝僚之嫌, 此則人人之所共諒知者, 蓋彼嘗以不欲同院斥臣, 到今諉之以時移事往, 而先後周旋於一館之席, 帖然若都無事, 則其將爲何如人哉? 臣之以此爲辭, 實非效尤於一切世俗追事修郤之態, 而顧人臣辭受去就之際, 不可不審嫌故也. 且念經幄論思, 責任甚重, 自非才學贍淹, 望實俱優者, 莫宜居之, 如臣謏末雖微, 情地之不安, 其可一日冒處, 以貽淸朝人士之羞哉? 臣方以種種私義爲言, 未暇自劾以材望之不稱, 而此亦臣難進之一節也. 臣嚴畏分義, 不敢坐違召命, 謹此隨牌來詣禁扃之外, 而反復思惟, 決無趨承之勢, 不得拜章徑退, 臣罪至此, 尤無以自贖. 伏乞天地父母, 察臣至懇, 無一毫假飾, 速賜鐫斥, 以安微分, 仍治臣前後慢命之罪, 以勵群工, 千萬幸甚. 臣無任隕越祈懇之至, 謹昧死以聞. 答曰, 省疏具悉. 旣往之事, 不必追嫌. 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 25일

승정원일기 580책 (탈초본 31책) 영조 즉위년 11월 25일 을축 33/30 기사 1724년 雍正(淸/世宗) 2년金一鏡을 비호한 柳時模를 投畀할 것, 李鳳鳴을 鞫問하라는 명을 거두어 줄 것 등을 청하는 蔡膺福의 상소

○ 前掌令蔡膺福上疏, 伏以皇穹不弔, 仙馭禮陟, 臣民痛隕, 率普惟均, 日月易邁, 因山奄迫. 伏惟聖情, 哀慕攀號, 益復罔極. 於戲, 殿下聰明睿智, 高出百王, 政法治謨, 思遵隆古, 首以孝悌爲出治之本, 勤勵爲恤民之方, 哭泣顔色之慼, 有踰禮制, 寅畏修省之節, 不遑寧處. 八條求助之敎, 丁寧懇惻, 凡在聽聆, 孰不欽聳, 而竊覸殿下, 英銳太過而剛毅有所不足, 和粹有裕而沈凝有所未臻. 凡於發號之間, 有始而無終, 作事之際, 擧輕而遺重. 爵賞人主之愼惜, 而陞擢濫猥, 恩數屑越, 王言四方之傳誦, 而批旨傷煩, 筵敎公簡, 以致紀綱漸弛. 上欠振肅之威, 縱恣日甚, 下無嚴畏之心, 主勢孤立, 權柄下移, 國事駸駸然莫可收拾, 言念及此 不覺於悒. 殿下, 每以破朋黨廓言路爲敎, 公聽竝觀之盛意, 非不美矣, 而第於章疏批旨之間, 不問事之是非, 理之當否, 一例以讒言斷之, 殿下此敎, 不幾於一言喪邦者乎? 近日言事之疏, 不過應旨進言爲國討罪之義, 則讒之一字, 豈有一毫彷彿於其間哉? 若此不已, 竊恐人皆杜口, 孰肯爲殿下進陳忠言, 而破朋黨廓言路之意, 果安在哉? 噫嘻, 告訐壅蔽之習, 此誠讒人手段, 喉院之臣, 抱疏突入, 敢以巧辭慝說, 先試上意, 繼陳熒惑之言, 使君上, 遂成無前之過擧, 究其情態, 不忍正視, 而殿下反陷其術中, 莫之或悟, 此等居中密啓, 欲掩人耳目者, 方可免讒人題目, 而爲君父討逆之請, 反爲讒說之歸耶? 臣竊爲之痛恨也. 日昨柳時模改撰敎文之啓, 用意陰慝, 肆爲營護, 而殿下不復深究, 輕賜允可. 夫賊鏡所撰敎文, 卽是代撰大行朝綸音, 而已頒八方者也. 乃於今日, 無所稟命, 而追改之, 則臣未知其所改之文, 將謂之先朝之王言乎? 抑謂之今日之王言乎? 且當更頒於八方乎? 其將藏置於几閣乎? 揆以事體, 萬萬不可. 爲今之道, 固宜先討鏡賊, 快正王法, 昭告大行在天之靈, 仍命復撰而頒示, 使中外曉然知鏡賊誣上不道之罪, 方可爲十分道理, 而時模, 徒知有鏡賊, 不知有君父, 急於掩護, 只欲其苟且了當, 假托改撰之請, 敢以不思出處等說, 閃倏簸弄, 疑難聖聰, 其情態之巧密, 罪惡之彰著, 昭不可掩, 不可以補邑薄譴而止, 宜施投畀之典, 以嚴懲勵焉. 金東弼之昨年論鏡賊一疏, 可謂庸中佼佼, 而及今聖上, 取覽其疏, 有所處分, 鏡賊逆節, 彰著無餘, 則彼鏡賊, 全然歸咎於東弼, 東弼以此恇㤼, 乃於登筵之日, 敢以妄發等語, 費辭營救, 欲爲贖罪之資斧者, 十目難掩, 而且見其疏, 則當初見得, 猶不及於大逆云者, 尤極窘遁, 變幻辭說, 顯有掩護之意. 此不過畏鏡賊之心重, 視君讐之心輕, 不料人心之陷溺, 至於此極也. 鏡賊逆狀, 無一人敢言者, 而因一李鳳鳴之疏, 聖上始乃鑑燭, 懲討方行, 筵臣之請竄鳳鳴者, 所謂爲建德報仇, 而以殿下之明聖, 反爲其所蔽, 卽允其請, 自古人君, 安有用其言而罪其人者哉? 臣固知殿下此擧, 雖出於慰安大臣, 而忠信見黜, 亂賊不懼, 則此豈細故也哉? 夫是非不明, 則人心不服, 人心不服, 則黨習轉甚, 泯泯棼棼, 將至於莫可攸屆之域, 可不懼哉? 惟在君上建極于上, 擧措得當, 處分合宜, 則朋黨不期破而自破, 言路不期廓而自廓, 殿下何不惕然而猛省也哉? 古語曰, 信者, 人君之大寶. 孟子曰, 焉有仁人在上, 罔民而可爲也? 爲人上者, 其不可失信於下者, 決矣. 臣伏聞, 有疏儒鞫問之命, 惟彼狂妄之人, 固不足惜, 殿下遇災求言之日, 旣以言雖過中, 予不爲咎爲敎, 而以言獲罪者, 前後相繼, 今又嚴訊疏儒, 則求言之旨, 徒爲虛文, 勿咎之敎, 反爲失信. 惜乎, 殿下履端之初, 豈爲此罔民之擧哉? 伏願聖明, 懋昭孚信之道, 毋貽仁化之累焉. 臣無任屛營祈懇之至, 謹昧死以聞. 傳曰, 噫, 人心陷溺, 義理淪沒, 一至於此哉? 是是非非, 乃謂公也, 而斥之以一邊, 則首發公言之人, 目之窘遁, 救護一邊, 則以不道之人, 肆然謂應旨. 噫, 向日求言, 非求不道之說, 則所謂失信, 抑何心而發乎? 金東弼斥一鏡狂妄, 謂以掩護, 則疏中謂義淵狂妄, 亦何免掩護哉? 噫嘻, 秉彝之心, 人固有之, 豈敢以護逆之語, 添入於疏中, 豈自不知然乎? 皆由於汨於朋比之習, 樂以自陷故也, 當繩以重律, 而此等之人, 不可以義理責之, 只給原疏.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 27일

승정원일기 580책 (탈초본 31책) 영조 즉위년 11월 27일 정묘 47/51 기사 1724년 雍正(淸/世宗) 2년蔡膺福이 상소를 올려 자신을 비난했다는 이유를 들어 削職해 줄 것을 청하는 金東弼의 상소

○ 都承旨金東弼上疏, 伏以荐被人言, 情地臲卼, 理宜卸職被勘, 以謝衆怒, 而只緣前後聖批, 開釋無餘, 尋單而輒蒙還給, 違牌而每煩特召, 聖恩愈隆, 臣情益蹙. 日昨承命, 亦出於逃遁無所, 萬不獲已, 而畢竟顚沛之來, 固所自料. 昨者前掌令蔡膺福之疏又發, 而一篇精神, 專在臣身, 一則曰抱疏突入, 先試上意, 使君上遂成無前之過擧, 一則曰居中密啓, 欲掩人耳目. 又以臣之筵席所陳一鏡事, 謂之恇㤼營救, 欲爲贖罪之資斧, 而至曰畏賊鏡之心重, 視君讐之心輕, 直欲驅臣於罔測之科, 而湛滅臣乃已, 臣於此, 骨靑心顫, 直欲鑽地以入, 而不可得也. 噫, 崔補之疏, 便一急書, 大臣則構以惡逆, 賊淵則恣意營護, 其藉口一鏡, 嫁禍朝紳之狀, 萬萬痛惋, 不可不一經睿覽, 明賜處分, 而臣等旣承誣大臣護惡逆之疏, 勿許捧入之敎, 其在出納之道, 有不可無端許捧, 故臣果相議僚員, 敢請登對, 此實出於有懷必達, 思盡其責之義, 而若夫正崔補罪, 焚漢東疏, 不待臣開口縷達, 而皆出於聖上特敎, 其明奸讒, 嚴處分之盛意, 出尋常萬萬, 而渠敢以君上盛德之事, 歸之於無前之過擧, 其放恣無忌憚如此, 則如臣螻蟻之微, 雖被白地誣辱, 又何足道也? 若夫一鏡事筵奏一款, 已悉於臣之日昨辨疏中, 聖批又以爾心之無私, 予已知之爲敎, 則微臣肝肺, 聖明亦旣洞燭之矣, 臣何必復事呶呶也? 李鳳鳴之疏, 只論一鏡事, 則夫誰曰不可, 而構誣大臣, 語極凶慘, 目之以逆魁, 誣之以謀危, 臣之請罪, 亶在於此, 則其可以論一鏡之故, 而有所容貰乎? 其所謂爲建德報仇云者, 卽向來一鏡疏中, 所反詈臣者, 而今膺福, 又以此嚌臣, 臣亦困矣. 噫, 臣於一鏡張甚之日, 猶不畏其鋒, 而有所論焉, 則今一鏡如卵耳, 抑何心恇㤼掩護? 此則膺福亦豈不知, 而特以聖明處分, 適在於取覽臣疏之後, 而恩顧之隆, 又非下劣如臣之所敢得者, 故此輩之猜嫉臣偏甚, 必欲百計排擯, 浸至於殺機相向, 臣若不早斂避, 以快其所欲, 則此後如膺福者, 又不知幾輩. 臣雖欲徒恃寵靈, 淟涊苟蹲, 其可得乎? 況爲人臣子, 而探試上意, 熒惑聖聽, 使君父陷其術中而莫悟, 則論其負犯, 固已萬戮猶輕. 至若顧畏鞫囚, 輕視君讐, 是何等極惡大罪, 而人之爲言, 乃至於此, 其言之無倫, 有不足多辨, 而卽臣不可復立於周行則決矣. 仰惟天日在上, 見晛之消, 不待終朝, 而在臣情勢, 則窮蹙益甚. 昨者特召之下, 又未免坐違, 玆敢疾聲仰籲於宸嚴之下, 伏乞天地父母, 亟命鐫削臣職, 仍勘臣罪, 俾臣得以退伏田廬, 避遠駭機, 千萬幸甚. 臣無任屛營祈懇之至, 謹昧死以聞. 答曰, 省疏具悉. 爾之向日公心, 予已洞知, 日昨筵席所達, 不過剖陳伊日事狀, 則駭悖之言, 何足掛齒? 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 27일

승정원일기 580책 (탈초본 31책) 영조 즉위년 11월 27일 정묘 48/51 기사 1724년 雍正(淸/世宗) 2년享典을 지연시킨 일과 李義淵의 상소 내용을 이유로 削職해 줄 것을 청하는 李㙫의 상소

○ 開城留守李㙫上疏, 伏以臣三疏一狀, 旣未蒙准許, 煩瀆是懼, 亦不敢更籲, 泯默縮伏, 日竢威罰之加矣. 昨伏聞聖敎特下, 以本府進香, 尙不擧行, 催促上來, 繼因政院稟啓, 又降嚴命, 辭旨截峻, 仍有問備之敎, 臣驚惶震惕, 置身無所, 情窮勢蹙, 不敢一日偃息於田廬. 謹卽走伏輦下, 席藁待罪, 而伏念荏苒之間, 因山奄迫, 緣臣一身進香之禮, 至今遷就, 論其負犯, 死有餘責. 臣雖萬萬迷頑, 豈不知享禮之至重, 分義之至嚴, 而前後所遭, 旣非微嫌細故, 區區所守, 亦非例讓小節, 則其不可夤緣事會, 冒沒趨承也, 決矣. 噫, 臣以罪廢之蹤, 天崩之後, 尙未一哭殯殿, 因此進身, 得以瀉哀於玄宮永閟之前, 誠亦臣之至願也. 非有至難安之端, 不得已之勢, 則何敢一向違傲, 使情禮掃地, 分義虧缺, 而莫之顧哉? 今於責諭之下, 雖不得不進詣城裏, 仰請鈇鉞之誅, 而至於職事之不可冒進, 自劃素堅, 莫重享典, 蹉過已久, 若不趁今遞改, 則時日漸迫, 變通益窘, 其有損於國體, 豈不萬萬未安乎? 且臣竊聞, 李義淵之疏有曰, 北門潛入, 竟遂其計云. 臣於其日, 欲效螻蟻之忱, 適從宣仁而入, 猥隨諸臣之後矣. 及今人言, 如是罔極, 亦安得晏然而已乎? 臣之情勢, 此尤難進之端也. 伏乞聖明, 俯賜諒察, 亟命罷削臣職名, 仍治臣違慢之罪, 以安微分, 以礪群工, 千萬幸甚. 無任惶隕俟罪之至, 謹昧死以聞. 答曰, 省疏具悉. 旣往之事, 不必追提爲嫌, 義淵疏語, 尤何足掛齒? 莫重進香, 不可遷就, 卿其勿辭, 從速察任.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 27일

승정원일기 580책 (탈초본 31책) 영조 즉위년 11월 27일 정묘 49/51 기사 1724년 雍正(淸/世宗) 2년祖母를 救護하기 위해 削職해 줄 것을 청하는 呂善長의 상소

○ 校理呂善長上疏, 伏以臣罪律未勘, 職名尙在, 衷情迫隘, 一味縮伏. 特敎累降, 誨責諄切, 天牌荐臨, 召命頗繁, 而蠢動無路, 日事違慢, 論其負犯, 萬隕猶輕. 聖度天大, 曲加寬貸, 略施置對之罰, 旋垂霈宥之渥, 臣罪愈重, 聖恩愈隆, 負罪賤臣, 何以得此於君父哉? 臣誠惶隕感激, 不知死所. 卽於五牌之下, 情窮勢蹙, 措躬無所, 不敢不祗受來詣於九閽之外, 而以此情地, 決無冒沒仍據之勢. 抑臣私情, 竊有所煎迫切急者, 臣家有承重祖母, 年今七十有八矣. 夙抱虛瘵之症, 積歲沈痼, 少失將攝之節, 輒致添加, 氣息奄奄, 長在床褥, 居恒有朝夕之慮矣. 自數昨, 重感風寒, 宿症越添, 綿綴餘氣, 益致下陷, 轉側須人, 若將難保, 精神昏瞀, 語音顚錯. 昨夕臣蒙宥, 將見對臣, 殆不能省識, 人子情理, 當復如何? 臣旣乏叔伯堂從之親, 又無兄弟成長之人, 凡諸藥餌扶將之方, 他無替臣, 而任其責者, 臣身自救護, 不忍蹔捨, 顧安有離側供職之望哉? 臣於負罪待勘中, 又以私懇, 干冒天聽, 極知萬萬猥越, 而區區崩迫之情, 亦不敢自阻於孝理之下, 輒敢披瀝情懇, 冒死控籲, 瀆擾之罪, 益無所逃. 伏乞天地父母, 俯賜矜憐, 亟命鐫削臣職, 俾得專意救護, 以伸至情. 仍令勘臣罪名, 以嚴國法, 不勝萬幸. 臣無任戰灼祈懇之至, 謹昧死以聞. 答曰, 省疏具悉. 爾其勿辭, 救護祖母病.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 27일

승정원일기 580책 (탈초본 31책) 영조 즉위년 11월 27일 정묘 50/51 기사 1724년 雍正(淸/世宗) 2년蔡膺福을 絶島에 投畀할 것, 敎文을 改撰하는 일은 金一鏡의 鞫問을 마친 뒤 藝文館에서 稟旨하여 거행하게 할 것을 청하는 金始鑌의 상소

○ 掌令金始鑌上疏, 伏以臣通朝籍, 今二十三年, 或守分於弊廬, 或待罪於散局, 淸顯之途, 夢亦不到. 逮大行朝, 授臣以春坊之職, 臣不計人器之不稱, 輒敢承命而就直, 庶幾一近耿光, 足爲平生大榮. 幸我殿下, 會嘗藥不遑開筵, 臣又脅腫甚, 退而尋單見遞, 至今耿耿者, 結轖而不解. 近者臺憲不似之名, 再叨於五日之間, 辭疏之批, 至有意非偶然之諭, 臣由是感激, 遂唐突於職次, 臣從岸上來, 忽在風濤洶湧中, 臣素不識蒿工理楫事, 其不胥溺, 必無幸矣, 而亦不敢恤, 唯以罄竭愚衷, 少酬異渥自擔, 臣之此心, 天日照之矣. 不意昨日草草之啓, 遽承未安之批, 乃以抑何心戚我先后爲敎, 臣與同僚, 相顧悚懍, 不省置身之地, 將欲引避而退, 旋念鞫獄方張, 治逆爲急, 人臣當此時, 宜不敢以匪怒之敎, 引爲嫌端, 使鞫事, 漸至遷就, 同僚遂詣鞫廳, 臣則徑還私次, 而嚴敎之下, 終難晏然, 敢此露章自列. 伏乞聖明, 亟賜斥罷, 以安微分焉. 臣方祈免之不暇, 宜不敢贅他說, 而區區所懷, 亦不敢自隱, 輒敢附陳焉, 唯聖明垂察焉. 臣之未入臺也, 嘗對人論閔鎭遠事, 以爲聖上特放之命, 爲先后也, 爲府夫人也, 此盛德事也. 臺諫還收之請, 爲公法也, 爲臺體也, 此臣子責也, 上下相持, 在恩與法之間耳. 恩或見阻於法, 而恩之至處, 法有時乎屈, 法或見屈於恩, 而法之重處, 恩有時乎沮. 上不可專以恩而屈法之重, 下不可專以法而沮恩之至, 此上下之俱宜着意處也. 夫轉罪爲恩, 必須有漸, 在竄直放, 終涉太遽, 參酌處分, 豈無其道? 若自上, 姑許放歸田里, 使母子相依, 則恩不至太過, 法不至全廢, 庶乎兩行而不相妨矣. 府夫人諸子, 獨鎭遠在, 累年離違, 情理可想, 聖上, 曲爲府夫人地, 允合於敦孝之理. 他日府夫人, 或久處鄕廬, 有妨頤養, 則徐議放還鎭遠, 使之奉歡於京第, 亦何傷之有? 臣之意見本如此, 入臺之初, 卽欲具疏仰陳, 而新入臺地, 不敢首咈公議, 一次連啓, 仍蒙縷縷誨諭, 昨與同僚, 反覆消詳, 略改前啓, 措語添入, 不可全釋四字於末端, 冀幸聖上, 有所鑑諒而裁酌. 臣之不欲專於執法, 終沮恩意之意, 可見於全字上矣. 諍臣之體, 寧激無渝, 是以古之人, 天怒愈震, 而爭之愈力, 或至於折檻牽裾. 今臣, 昨日承嚴敎, 今日以此言進, 人之議臣者, 必加以巽愞之目, 豈不爲臺閣羞? 臣愚甚但知事君無隱, 不敢避小嫌而負大恩, 唯願聖德之無闕, 殿下念之哉. 義淵之誣先王, 天下之大罪也, 而崔補救之, 膺福護之, 補亦一義淵也, 膺亦一義淵也. 淵旣就鞫矣, 補旣配島矣, 殿下何獨於罪膺之啓, 尙靳一兪也? 殿下謂膺福, 不可以義理責之, 是治之以不治也, 乃所以深治之也. 然爲法不嚴, 使人陷焉, 旣陷之後, 乃曰不足責, 臣恐法漸壞而綱漸隳, 終至於國不國人不人矣, 可不懼哉? 抑有一說焉, 今殿下, 方懋蕩平之政, 一邊人不犯逆者, 特命滌汚而用之, 此大聖人包容之德也, 疇敢不祗若休命? 第念逆出於一邊, 而一邊人未必皆逆也, 護逆亦出於一邊, 而一邊人亦未必皆護逆也. 政宜赫然下敎, 明定界限否. 若曰, 從今以往, 敢有護逆者, 當以逆律論, 其不犯逆者, 當隨才調用, 允若玆, 賢者將樂爲之用, 不肖者亦知戒矣. 磨以歲月, 漸次消融, 則朝廷和平之福, 亦可以做矣. 若不嚴立防限, 而混爲之包容, 雖護逆之類, 歸之於護黨之科, 或施末減之律, 或不正罪, 則非徒不識倫義之輩, 踵起而探試, 將不勝其紛紜. 抑惟黨之一字, 全擧一邊而言, 一邊中不犯逆者, 必以混同爲恥, 其肯安於心而順受之乎? 然則明正護逆之罪, 嚴立護逆之防, 固爲王法之當然, 而亦可以解不犯逆者之惑, 其有補於蕩平之政, 亦不淺矣. 況膺福疏語, 與崔補之言, 如印一本, 厥罪唯均, 或罪或否, 尤不免爲斑駁之歸, 伏願殿下, 亟命投膺福於絶島, 以示不與同中國之意焉. 頃因臺啓, 有金一鏡所撰頒敎文改撰之命, 夫一鏡所引文字, 至兇極悖, 誠不可一刻仍留, 而第一鏡, 今方在拿, 未及正罪, 且其敎文, 卽先朝王言, 則徑先改撰, 揆諸事體道理, 終有妨礙之端. 膺福疏中, 論此事, 雖顯有挾雜閃弄之態, 而若其所謂先正王法, 後命改撰之說, 則是矣. 膺福, 藉討鏡之義, 逞護淵之計, 眞所謂說眞, 方賣假藥手段, 論其心術萬萬痛惋, 而陽虎之言, 聖人亦引, 是非者天下之公也, 不可以言出於兇孼之口, 而不爲採取也, 審矣. 今宜姑寢敎文改撰之命, 待一鏡鞫事了當後, 令藝館稟旨擧行. 臣賤疾適苦, 神思昏昏, 所言者不足槪聖聰, 所欲言者, 亦不敢盡, 然原其區區寸忱, 只在於爲國. 唯聖明, 不以人廢言, 則幸甚. 臣無任激切屛營祈懇之至, 謹昧死以聞. 答曰, 省疏具悉. 今觀疏辭, 可見爾愛君無隱之心, 深用嘉之. 閔鎭遠事, 予意已諭於大臣矣. 敎文事, 爾言是, 依施焉. 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 27일

승정원일기 580책 (탈초본 31책) 영조 즉위년 11월 27일 정묘 51/51 기사 1724년 雍正(淸/世宗) 2년引見에 李光佐 등이 입시하여 陵幸을 정지하는 일, 戶曹의 收稅米로 關西의 무명을 相換하는 일, 임의로 給災한 宋寅明 등을 처벌하는 일 등에 대해 논의함

○ 甲辰十一月二十七日巳時, 上御宣政殿無妄閣. 領議政李光佐, 右議政趙泰億, 兵曹判書沈壽賢, 戶曹判書吳命恒, 請對引見入侍時, 右承旨金啓煥, 假注書金汴光, 記注官權萬斗, 記事官權贄. 李光佐進伏曰, 隆冬日氣乖常, 聖體若何? 上曰, 姑無事矣. 大王大妃殿氣候, 若何? 上曰, 向來差減後一樣矣. 王大妃殿氣候, 若何? 上曰, 姑無添加矣. 中宮殿氣候, 若何? 上曰, 姑無事矣. 光佐曰, 小臣罪戾, 萬死猶輕, 誠心自訟, 不待人言, 而人之爲言, 又如此, 身爲大臣, 被放肆無忌憚之斥, 其何敢立朝供仕乎? 雖蒙天地父母罔極之恩, 而實無帶職名造班行之道矣. 日月之明, 隨事下燭, 而至於不可更進之委折, 則不賜諒察, 史官辱臨, 隆旨荐降, 而國家之大事迫頭, 事務疊疊, 故不得已還入, 被放肆無忌憚之斥, 而復廁大臣之列, 自臣始矣. 且臣, 曾無大段病矣, 當此情勢悶迫之時, 而適有病故, 自上或以爲引疾, 而旣是實病, 誠無起動入來之勢, 而若不入來, 則敦諭尤摯, 御醫長守, 故臣心益切惶恐, 雖未快愈, 而勉强前進, 所欲達之言塡胸臆者無數, 而纔到藥房, 昏倒不省, 少待鎭定, 方得入侍, 而神氣尙苶憒亂, 不能盡所欲達矣. 上曰, 向來人言, 豈不曰大臣之心不安而過自引咎, 至於如此? 此非平日所望於卿. 鄭東後之疏, 予雖不敏, 亦知絶悖矣. 諒予誠意, 勉强入來, 深以爲幸, 而聽其語音, 則病似未快愈, 可慮也. 泰億曰, 臣於昨日登對罷後, 仍坐鞫廳, 左相亦入來, 同按鞫事. 夜四更, 承姑罷之命, 因留宿金吾, 平明時, 出開坐之令, 而領相送言以爲, 詣闕後當進參, 判義禁·知義禁, 以各有稟定事, 欲參登對. 且臣等, 頃以陵幸請寢事, 涕泣陳達, 而不得蒙允. 領相謂臣曰, 當於後日入侍, 三事齊籲, 期於準請, 故玆敢同來請對矣. 左相則昨日强疾參鞫, 而腰痛特甚, 不得起動, 方在金吾, 而以爲吾則病勢如是, 末由入參登對, 須與領相, 竭誠瀝血, 準請而退云. 玆一事, 至重且大, 故姑停鞫坐, 與領相, 共申前請矣. 日寒如此, 此是終不可爲之事, 而自上必欲爲之, 尙不允停止之請, 因山之日期漸迫, 擧行之事務甚多, 而攸司之臣, 未及周旋, 必有大狼狽之患. 自上快斷, 亟命停幸, 然後事乃有頭緖矣. 光佐曰, 小臣, 精神昏昧, 無以伸所懷, 而肝膈血誠, 前已反覆陳暴, 今則辭已竭矣. 古人云, 期期不奉詔, 殿下此事, 臣決不可奉承也. 常時陵幸, 以私家言之, 乃省掃丘墓也. 至情所在, 豈不緊重, 而國朝以來, 元無臘月陵行之時, 傷損之慮, 雖居萬分之一, 尙不可爲. 況此非萬一之慮, 而傷損則易, 不傷損則難者乎? 自前行幸, 雖或犯晨動駕, 而亦豈有出宮還宮, 皆乘昏黑之時乎? 其在人主謹愼之道, 決不宜自輕若是. 臣等, 若以殿下之伸情理爲重, 以臣子之奉承爲順, 而忽於殿下傷損之慮, 則是爲臣子無狀也, 若罪臣, 則臣固甘受矣, 豈不以至誠陳請乎? 殿下曰, 孝悌爲先, 至情所在, 何可防塞? 又曰, 常時擧動, 予未嘗不陪駕而往. 臣退與僚相, 誦此下敎, 輒不禁涕淚之沾襟也. 事之伸至情而光聖孝, 而使輿情感悅者, 臣等, 豈曰不可, 而於承宗廟奉慈殿之道, 大有違焉. 臣等, 豈可以伸情理一節, 蔽宗社之大計哉? 伏想如天之聖, 俯悉臣之赤忱, 而臣聲氣不續, 以草草言辭, 恐不足以感回天聽矣. 泰億曰, 自上, 每下予若不往, 則爲無窮痛恨之敎, 殿下至情所在, 臣子何敢故爲違越? 雖以私家言之, 若不能赴至親之葬, 則爲終身痛矣. 以殿下至仁大孝之心, 必欲隨轝, 以伸情理, 則殿下此事, 臣不以爲不可也, 而第時方大寒矣. 達夜哭擗之餘, 凌晨動駕, 驅馳擾攘, 及臨陵所, 則四達之處, 風露滿山, 氷霜滿地, 雖氊席以鋪之, 帷帳以遮之, 以深居九重之身, 觸犯寒氣, 終日勞動, 感損榮衛, 在所必至, 而況哭擗之節, 哀痛之情, 又從而內傷天和乎? 申時之後, 乃始回駕, 則未知夜至何更, 得還宮廬, 而設令賴天之佑, 幸無傷損, 不可忽於必至之慮, 而僥倖其萬一也. 若致傷損, 則臣等之罪, 不須言, 兩慈殿哀疚中悶迫之懷, 當如何哉? 臣等, 居輔相之列, 而不能爭執乎前席, 感回乎上心, 則安用臣等爲哉? 帝王之孝, 與匹夫不同之說, 前已煩達, 而不諒臣民之心, 必欲爲決不可爲之事, 累處陳請, 尙靳兪音, 臣誠焦煎悶泣, 不知所諭. 伏願殿下, 商量事理, 快賜允從焉. 命恒曰, 古語曰, 縱自輕, 奈高廟太后何? 殿下, 胡不念三百年宗社之所托, 兩慈殿之所依, 只在殿下一身乎? 此時日氣極寒, 雖以如臣之平日閱歷風霜備嘗寒苦者, 爲近日寒氣之所襲, 而方有感冒咳嗽之症, 況以深居九重之身, 觸犯寒氣, 則當如何哉? 傷損此必至之勢, 故大臣, 方涕泣陳請, 奈何不諒群下顒望之情乎? 縱自輕, 奈宗廟兩慈殿何? 若終不允許, 則臣等, 當日日爭執, 雖斷鞅斷靷, 且爲之矣. 泰億曰, 自上以當日往返之地, 有異於經宿處爲敎, 而是則不然. 雖遠地陵寢, 和暄之節, 徐徐動駕, 日出而啓途, 日晩而停蹕, 則雖豐德之齊陵, 驪州之英陵行幸展謁, 有何不可, 而至於嚴冬祁寒之時, 觸風霜犯晨夜而擧動, 從前無此事, 豈可諉之於當日往返而爲之哉? 殿下至情所迫, 唯以徑情直行爲心, 而上不念兩慈殿之憂慮, 下不諒大臣百官庶民仰望之誠, 臣誠煎悶焉. 且陵幸有定, 則司馬之臣, 例多先期措備事, 江原·忠淸等道驛馬, 必須預定上來, 京城內凡百, 亦須預爲經紀, 而若以十六日擧動, 則人馬及凡百, 當於旬間待令. 今此陵幸, 殿下必欲爲決不可爲之事, 故臣下, 唯思積誠陳請, 期於停寢. 至於先期措備者, 尙無擧行, 殿下若終始不允, 則必有臨時窘急之患, 弊端非一, 殿下以至情而爲之, 則弊端非所可論, 而臣情窮辭蹙, 竝此仰達. 壽賢曰, 自下擧行之事, 誠切迫矣. 大臣以宗社大計, 縷縷懇請, 而不賜允兪, 則自下擧行, 事非臣子之所可煩瀆, 而日子促迫, 事勢甚急, 此亦誠切迫矣. 命恒曰, 雖以擧行事言之, 東西兩都摠之中, 一當守都, 此亦當預定, 因山則鋪帳所入不多, 而若陵幸, 則必倍入, 此亦鋪帳軍士, 當預爲待令, 而尙不得擧行者, 欲積誠回天故也. 凡百之臨時狼狽不足說, 而有傷損必至之慮, 有宗社無窮之憂. 伏願殿下, 亟下停幸之敎, 以副中外大小臣民區區之望. 泰億曰, 累承不忍聞之聖敎, 有不忍更請, 而若不請, 則國事誠悶迫矣. 伏望勿以情理一節爲主, 飜然覺悟, 亟下停幸之敎. 鞫事豈不重大, 而上下大小悶迫之事, 豈復有尤重且大於此者乎? 故臣等, 玆敢停鞫請對, 不避煩瀆, 伏望諒察焉. 命恒曰, 古人斷鞅斷靷, 乘輿臨發, 尙且如此, 臣等, 何可不先期爭執, 準請乃已. 啓煥曰, 大臣涕泣陳請, 出於至誠, 一國輿情, 皆如此, 殿下奈何不允乎? 惶恐敢達. 上曰, 向已盡諭矣, 更何多言? 日月無何, 因山只隔數十日, 罔極如新. 又聞停幸之言, 予心益新, 豈不知大臣重臣之心, 而每聞此言, 徒增悲痛, 予所欲爲禮文所載, 此非徑情直行. 大臣重臣之言雖如此, 決難允從, 勿復爲如此之言爲望. 光佐曰, 養生不足以當大事, 送死可以當以大事, 此等文字, 引用於不敢之地, 誠甚惶恐, 而夫送終大事, 揆以情理, 論以禮制, 無復有如許極至處, 苟非宗社大計所關, 臣子, 豈有爭執之人理乎? 送終之事, 固莫重矣, 而宗社大計, 則所重尤重於彼, 臣不必多言. 列聖制禮, 要之當行, 金石之典, 刊諸五禮儀中, 然而隨轝一款, 列聖終莫之行, 豈列聖孝思, 有所未至而然耶? 我朝以仁厚至德立國, 列聖孝悌之行, 千古無比, 而一未嘗隨轝者, 爲宗社計也. 殿下以爲國朝以來, 亦有當日往返之地, 而不隨轝之時乎? 臣則以爲以情理極至處言之, 一夜經宿, 非甚難事而莫之行, 國朝陵寢, 雖無如此至近處, 而道理不遠之地, 亦非一二, 則風和日暄之時, 豈不欲隨轝, 而亦莫之行. 蓋隨轝擧動, 異乎平常時陵幸, 新遭大喪, 國家之不幸莫甚. 嗣王不可輕動, 且哀疚中勞動傷損之慮, 實有倍於平常時, 故國朝三百年, 一未嘗隨轝, 況此嚴冬雪寒之中, 而其可爲國朝以來所不爲者乎? 僚相所達, 激切懇至, 皆臣腹中語, 臣不必疊床, 而列聖所制五禮儀, 雖是殿下之所當遵守, 而列聖所行宗社大計, 豈非殿下之尤當取則者乎? 伏望殿下, 量其輕重而亟許停寢焉. 上曰, 今者隨轝, 與列聖朝事勢有異, 豈可以列聖所不爲而不爲乎? 因山迫近, 予心如新, 每聞此言, 徒增罔極, 勿復爲如此之言爲望. 泰億曰, 君父所欲爲者, 若有害於道理事體, 則臣子以死爭之, 可也. 當此大寒之節, 短日深夜, 犯二夜而動駕, 臣等, 豈可奉行乎? 殿下於群下之情地, 事理之輕重, 無不曲諒而細察焉, 獨於此事而不賜諒察, 漠然無允從之意, 臣誠煎悶焉. 光佐曰, 殿下, 自量冒嚴寒往返傷損乎, 否乎? 上曰, 未來之事, 不必預慮, 而若不行, 則情理罔極矣. 不行則予心哀痛抑鬱, 而必致生疾, 若行則予心少安, 而必無傷損之慮矣. 泰億曰, 殿下曾患疝症矣, 居深宮溫突尙如此, 況觸寒乎? 疝氣之爲疾, 遇寒必復發, 臣下之煎悶當如何, 兩慈殿之憂慮, 當如何? 設令無事回鑾, 其日奉行之臣子, 死有餘罪, 或致玉體之傷損, 則其將奈何哉? 爲臣子而見其君父, 犯必至之虞, 無一言而袖手傍觀, 則殿下以爲何如臣子也? 殿下至情所迫, 以不行則生疾爲敎, 而臣等如是爭執, 殿下之心, 必以爲彼臣子者, 不諒予至情, 而如是瀆擾强迫矣. 若以此而罪臣, 則臣固無辭, 而至於陵幸, 臣期期不奉詔矣. 光佐曰, 父母之喪, 人皆遇之, 若以私家言之, 雖蠢蠢無識之人, 於父母之喪, 豈不欲隨而溘然, 而忍見襲而斂而窆葬, 而不忍見之諸節, 猶苟延視息, 而忍過終制者何也? 蓋其慮宗祀之或隳, 念嗣續之至重, 而節其哀抑其情, 以扶持之也. 殿下以爲不行則予心哀痛抑鬱而生疾, 若夫生疾與否, 是在殿下, 雖孝悌之心, 哀痛之情, 無所不至, 而顧念三百年宗社之所付托, 知所重之在身, 而不自輕其身, 寬抑哀痛之情, 則必不至抑鬱生疾矣. 若不如是, 則臣民將何所仰望於殿下乎? 非但此事也, 施之凡百事爲, 必不無徑情直行之害, 其如國事何哉? 殿下以情理一節, 先入爲主, 至於傷損之慮, 則不少念及焉, 乃以爲若行則予心安而必無傷損, 雖以如天之聖, 而安得逆料其觸犯風寒, 而必無六氣之感乎? 小臣, 七月以後, 無所疾痛矣. 頃往山陵時, 衣服寒具, 不至齟齬, 宜無風寒之感傷, 而寒氣從呼吸而外襲, 遂致疝氣發作, 今玆所患, 亦根於此. 如臣之奔走四方, 經歷極漠絶塞之風霜者, 入侍諸臣中, 無與爲比, 則一時觸寒, 似無受傷, 而尙如此生病, 況以深居九重之身, 達夜全失寢睡, 凌晨遽觸風寒, 到陵方見天明, 還宮又犯深更, 則殿下以爲傷損乎, 否乎? 不傷損則萬分之一, 傷損則必至之勢. 臣等, 若以爲殿下至孝之心, 厭聽牢拒, 不事爭執, 唯知承順, 則臣等, 將何面目, 歸拜肅考乎? 泰億曰, 臣情迫辭竭, 請以閭閻事仰喩焉. 若子孫兄弟繁衍之家, 則喪人或欲躬展省掃, 或欲親行墓祀, 而父母親戚, 聽其自爲, 若以孑孑孤單之喪人, 而或欲冒風雨霜雪而上丘墓, 則父母親戚, 必强挽焉, 蓋其自重之道, 尤別故也. 國家遭大喪而無朞功之戚, 全城君混輩數人, 入侍於斂襲之際, 而亦非强近之親, 彼沈維賢輩, 不過姻婭間護喪而已. 惟殿下, 一身哭擗叫扣, 以私家言之, 豈不爲孤單之喪家乎? 殿下何不諒如許形勢, 而乃欲以宗社所付托之身, 自輕焉? 臣誠煎泣, 而誠懇所迫, 至以私家援達, 惶恐惶恐. 命恒曰, 發引之日, 殿下若不行幸, 則上可以奉慰兩慈殿罔極之懷, 而殿下, 若隨轝至陵, 夜深不還, 則兩慈殿罔極之懷, 其將何以奉慰? 罔極中憂慮, 亦當如何? 大臣情迫, 至以私家援達, 伏望深思而亟寢焉. 光佐曰, 不必煩達. 古語曰, 以父母之心爲心, 可謂孝矣. 殿下煢煢在疚之身, 臘月隨轝, 則肅考昭昭陟降之靈, 其憂慮乎, 否乎? 欲達此語, 臣心亦斷絶, 殿下豈忍聽之, 而誠懇所迫, 忍達不忍達之語, 殿下, 豈可以殿下之心爲心哉? 惟當仰體肅考陟降之靈也. 命恒曰, 臣等雖無狀, 自肅宗朝, 至于殿下朝, 已歷事三朝, 念疇昔之寵遇, 圖今日之報效者, 是所自期也. 殿下, 若致傷損, 則臣雖萬戮, 難以自贖, 於此而不得積誠感回, 則將何以自立於世乎? 泰億曰, 下敎明白切至, 殿下欲爲不是事, 則臣等, 固宜碎首廷爭, 而至於此事, 合情理載禮文之事也. 且臣雖無似, 以非堯·舜不陳爲心, 苟無玉體傷損之慮, 則何敢於此事, 而故爲此强聒爭執乎? 臣所爭者, 爲宗社也, 爲兩慈殿也, 伏望亟許停寢焉. 上曰, 向在春邸時, 右揆, 以其時賓客, 有所云云, 予有所感動矣. 卿其記得乎? 泰億曰, 讀小學時乎? 上曰, 似讀小學時矣. 泰億曰, 似是父母旣沒, 祿不逮養之說矣. 至情豈有上下貴賤乎? 語未卒, 上曰, 右揆, 以私家事引喩, 聞來予心益新. 且首揆, 以不忍聞之語懇陳, 予雖木石心腸, 豈不感動, 而凡事不出於理, 予所爲事, 若不是底事, 則雖無傷損, 而陟降之靈, 必以爲憂. 若果合當於義理情理, 則陟降之靈, 豈以此爲憂乎? 少許, 上又曰, 事若當爲之事, 則雖有偶然傷損之慮, 而爲之是矣. 常時意下如此, 故嘗以予, 則生於宮中, 長於宮中, 藏護身體之道, 不得不如是, 而汝則身體, 不可過自藏護爲下敎, 是以, 予自少, 不着耳掩矣. 右揆, 爲賓客之時, 豈不見之乎? 以常人言之, 累經大慼, 則固傷損矣, 而予則自奉甚略, 雖嚴冬, 未嘗着耳掩矣. 自少賴國家之德, 衣食豈不裕如, 而念衣食不繼之人, 則飽食煖衣亦無益, 故自奉以略爲主. 在私邸時, 未嘗爲冬日藏身之道, 而雖居九重之後, 培養亦不過度矣. 近來風俗, 奢侈日甚, 如予年歲之人, 則無有不着毛衣者, 而予則未嘗着毛衣, 常時培養如是, 則亦豈有傷損之慮乎? 情理則宜隨返魂, 翌日還來, 而以其上奉兩慈殿之故, 欲不經宿而還, 須念此意, 勿復煩請, 所當擧行之事, 斯速擧行爲望. 光佐曰, 自上, 雖以培養薄略, 必無傷損爲敎, 而是則不然. 若常時培養薄略, 藏護身體, 不至過度, 則比諸培養過厚, 藏護固密之人, 六氣感傷, 雖或少減其慮, 而若夫疾病之來, 則未必專由於是, 常人之貧窮特甚, 而自奉極其萬萬薄略者, 亦多有感傷而生疾. 蓋人之臟腑之氣, 隨時氣五行而運轉之際, 或有餘或不足, 或實或虛, 風寒乘其虛與不足之隙, 而外襲焉, 則遂致感而爲之病, 此則固不係於常時培養之如何耳. 上躬自奉之略, 雖如上敎, 而必無感傷, 非所斷定, 雖以聖人之智, 天日之明, 而何可預料其萬無傷損之慮乎? 殿下, 唯以情理爲主而不少諒察乎? 人君謹愼之道, 與夫宗社之大計, 豈不誠悶迫乎? 謹愼之道, 宗社之計, 豈以自奉薄略, 而有所輕重於其間哉? 上敎如是, 傷損之慮, 設令有分毫之減, 而亦豈可以少減傷損之慮, 爲諉而自輕殿下之身乎? 光佐又曰, 殿下, 不忍聞停幸之請, 以當日往返爲敎, 列聖之未嘗隨轝者, 豈以經宿遠地而然乎? 哀痛崩迫之情理, 前聖後聖, 伏惟一揆, 而粵在列聖朝五陵, 非經宿地, 則凌晨出宮, 豈不可以當日往返, 而終莫之行, 此無他, 爲宗社計也. 凡事, 唯以情理之迫切處, 橫在心上, 則終無以反顧而覺悟焉. 須於事體重大處, 徐究而審思, 方可以回心. 伏願殿下, 姑置情理一節, 另加三思於事體重大處, 停幸之請, 非宗社大計乎? 非宗社大計, 則臣等, 以何心腸, 必欲防塞殿下至孝之心乎? 臣若奉行, 則是忘宗社也. 臣雖被罪, 必準請而退. 上曰, 卿等保護之心, 予豈不知乎? 首揆, 以父母之心爲心陳達, 右揆, 以私家引喩, 予豈不感動, 而知子知臣, 莫如君父. 前者, 以雖有偶然傷損之慮, 而事若當爲, 則爲之是矣爲敎, 陟降之靈, 必下諒此事之合於義理, 而不以爲不可矣. 予旣以義理, 量度而決定焉, 勿復煩請爲望. 少許, 上又曰, 向來宗班之差送使臣也, 九族旣已睦矣, 而以寸數之遠近, 量度而差送焉. 至親獨予一人在, 而若不隨往, 則大行之靈, 當以爲如何? 若隨往, 則大行之靈, 必以爲慰矣. 予以義理, 決定爲此行, 然後可以展予情事, 勿復煩請爲望. 泰億曰, 聖敎如是懇惻, 臣雖無狀, 豈不感動而無奉承之心乎? 然此非宗社大計, 故寧被違命之誅, 而不敢奉承也. 光佐曰, 父母唯其疾之憂, 肅考止慈之情, 先王友愛之心, 豈無所憂慮於陟降之中乎? 我太祖立國以後, 三百年宗社之托, 只在殿下, 殿下豈可有一毫自輕之意乎? 漢文帝時, 預建太子, 國本旣已鞏固矣, 而馳下峻岅, 則諫曰, 奈高廟太后何? 今殿下, 奈何以宗社所托之身, 而自輕若是乎? 右相, 以私家引喩, 赤誠陳達, 奈何不諒乎? 兩慈殿, 設令欲殿下隨轝而往, 殿下, 當委曲開陳以宗社大計可也, 而殿下, 唯以至情爲主, 不思所以仰體兩慈殿哀疚中憂慮之念, 嚴冬雪寒, 爲列聖所不爲之事, 則情理雖伸, 決非宗社大計也. 泰億曰, 閭閻之諺以爲, 十二月科擧, 十二月陵行, 自古無之云矣. 光佐曰, 殿下, 若以爲汝不知予心, 而退斥臣等則可也, 若不賜退斥, 則臣當以死爭之, 臣若不知其非宗社大計, 而奉承焉, 則爲愚, 若知其非宗社大計而不事爭執, 不爲不忠, 豈可一日頭戴天日乎? 人主雖欲爲未盡底事, 臣子爭執, 至於碎首丹陛, 而不賜允許, 則無可奈何, 而至於小臣之所爭執, 則關係宗社大計, 事之極至處也, 豈可以殿下之不賜允許, 諉諸無可奈何, 而唯唯而退乎? 命恒曰, 時不至如此極寒, 則猶或可也. 泰億曰, 申時下玄宮, 則回鑾似不及於初二更之前矣. 命恒曰, 北道之人, 生長於朔漠之地, 居養亦甚薄略, 而若値極寒, 則雖被重裘, 或致感傷, 故古語曰, 一年之戒, 冬不遠行. 常時自奉甚薄之人, 尙如此, 況以深居九重之身, 而觸犯風寒, 則其爲感傷當如何哉? 壽賢曰, 當寒之行爲難, 而當寒冒夜之行爲尤難, 侵犯昏黑之時, 程途雖近而似遠行, 遇風雪, 則十五里之間, 有若數三十里之遠地然, 臣等累次陳達, 誠有所未安, 而當此極寒, 以深居九重之身, 犯晨夜而行數十里之地, 其傷損之慮, 有不可言矣, 故臣等, 不避煩瀆, 竭誠仰籲, 願殿下, 諒察而停止焉. 光佐曰, 冬日雖稍解, 而有時猝然寒劇, 一夜之間, 未知風雪之將如何, 以入侍朝臣言之, 如沈壽賢, 平生窮困特甚, 自奉極薄, 而時或重感風寒, 況以深居九重之身, 而感傷之易, 有倍於常人乎? 且千言萬語, 不須煩達, 三百年來列聖, 未嘗於臘月隨轝幸陵, 而今臣等, 終不能感回天心, 俾我殿下, 爲此陵幸, 則史記書之, 後世傳之, 當以臣等爲何如臣子耶? 命恒曰, 因山之前, 日子無多, 擧行之事, 極爲悶迫, 速有定奪, 然後庶可先期措備, 而領相以爲不可奉行之事, 豈可拘於事勢而奉行乎? 累日爭執, 期於準請, 臣亦以爲然也. 命恒又曰, 臣於庚子十月, 遭母喪, 十二月過葬, 行喪之時, 正値祁寒, 兄弟四人, 隨喪渡松坡津, 日寒猝緊, 勢難作行, 故不得已停喪于松坡倉, 兄弟執手相泣, 勸勉以可生之道, 待天明日出行喪. 常時自奉, 無如臣薄略, 雖作冬行, 未嘗一着毛衣, 而當時幾死僅生, 仍爲病根, 至今沈痼. 人主一身, 其重大何如也, 而當此臘月極寒之節, 而犯夜動駕乎? 啓煥曰, 國家之所倚毗者, 非大臣乎? 雖以等閑事, 有所陳請, 自上當加體念焉, 況此縷縷所陳, 乃是爲宗社至懇, 而擧國輿情, 無不同然, 則何不賜允從乎? 泰億曰, 吳命恒所達之言, 是不敢達之言, 而血誠所迫, 至以此援達, 伏願殿下下諒臣子區區悶迫之誠焉. 且帝王之孝, 異乎庶人之孝, 故孝經, 有天子之孝, 諸候之孝, 大夫之孝, 庶人之孝, 孝各不同, 殿下, 學問高明, 而唯以情理爲主, 反忽於宗社大計, 臣誠悶鬱焉. 首相, 旣以此意累瀆, 而臣亦冒萬死更煩, 唯望快賜允從焉. 上曰, 血誠所懇, 予豈不知, 而予心有在, 辭已竭矣, 何不恕諒焉? 光佐曰, 古語曰, 君令臣恭, 人臣不能奉承君令, 則有不恭之誅, 臣豈不知奉承之爲恭, 而此事關係宗社大計, 臣知其決不可奉承也. 上曰, 旣已盡諭矣, 前頭擧行之事, 必多逕庭, 更勿爲言. 泰億曰, 自初一至因山前連有逐日擧行事, 臣等雖有更進之懷, 而日子甚迫, 事多逕庭. 且臣等, 不能感回, 則無出見百姓之面矣. 百姓雖蠢然無識, 必曰當此極寒, 奉君王而欲爲陵幸乎? 臣之罪戾, 將何以自贖? 大臣所達, 雖未盡合當於理, 亦或以大臣之言而勉從焉, 況臣等, 雖不肖無狀, 而所執則萬分合當矣. 殿下, 一向牢拒, 不賜允從, 豈不悶迫乎. 古者人臣, 有牽裾折檻而終至感回者, 臣等, 若終不能感回, 則將何所逃罪乎? 斥退臣等, 不廁大臣之列則已, 以臣等爲大臣, 則臣等所請, 爲國家也, 爲殿下也, 爲兩慈殿也, 殿下, 豈不允從乎? 上曰, 予豈不知大臣之心乎? 諒予之心, 勿復贅說. 光佐曰, 殿下, 以自奉薄略, 謂無傷損之慮, 常人之居養薄略, 無與爲比者, 亦或有傷損之時, 則殿下, 何以預料其必無傷損也? 殿下, 必欲爲列聖所不爲之事, 而臣等, 不事爭執, 則將何面目, 歸拜先王乎? 臣唯冀聖心之覺悟, 陵幸之停寢, 多般陳達, 不避煩瀆, 而天聽邈然, 今不必多言, 列聖之未嘗隨轝幸陵者, 豈孝思有所未至而然耶? 亦豈無贊襄聖孝之大臣而然耶? 以宗社大計而不爲也. 臣忝居大臣, 而不能感回, 則願被鈇鉞. 泰億曰, 殿下, 以不行則必致生疾爲敎, 切至情理, 臣非不知, 而自古未嘗有慈殿陵行之時, 今兩慈殿情理之罔極, 豈與殿下有間, 而以不可行幸之故, 不爲之. 殿下不可行幸之事理, 與東朝不行幸之事理, 亦無間焉. 語曰, 觀理節哀, 若觀事理之當否, 則雖以罔極情理, 而庶有以寬抑矣. 上曰, 大臣, 猶不諒予心矣. 光佐曰, 臣等, 不知殿下至情所在, 而豈可以廁人類乎? 若不念宗社大計, 而唯事承順殿下之至情, 則非所以共承宗廟之意也, 故臣等, 縷縷煩達不得準請則不止, 若以此賜臣重罪, 則臣固受罪, 而出當攀殿陛而仰號矣. 殿下, 若反顧而覺悟焉, 則亦必快賜兪音矣. 命恒曰, 臣等雖曠日持久, 必事爭執, 今日亦已晩矣, 伏望快賜允從焉. 上曰, 向來, 以大臣, 謂諒予心事矣, 今日至此, 曾所未料. 光佐曰, 臣若奉承, 則不得爲臣子矣. 有臣子之心, 而豈可不念宗社耶? 若以奉承爲恭, 則小臣三十餘年許國欲忠之心, 到此掃地盡矣, 臣何敢奉承乎? 上曰, 卿等, 以伸臣子之誠爲言, 而何不使予伸情理也? 予則諒卿等之心, 卿等則不諒予心矣. 光佐曰, 臣且知其奉承, 則順且無事, 不奉承則有逆耳之罪, 而如是爭執者, 爲宗社計也. 爲宗社計, 而設使利臣身, 臣且被利身之罪而爭執也, 豈可以逆耳爲嫌, 而唯事奉承乎? 上曰, 旣以義理決定, 豈可當爲而不爲乎? 光佐曰, 臣若於李漢東疏出之後, 始爲陳請, 則自上或以爲如何, 而其疏未出之前, 臣旣有所陳請矣. 上曰, 此則予豈有一毫致疑於其間哉? 光佐曰, 殿下欲爲極至底事, 臣何設心, 故爲爭執乎? 唯宗社大計, 不得奉承, 如是爭執, 如或以雷威之或降, 徒懷嚴畏之心, 泯默退出, 則人將謂何如臣子耶? 故臣, 不以煩瀆得罪爲慮而中止焉. 上曰, 此事不須多言, 予心已有所量度, 而決定爲之, 則萬分合當, 不爲則萬分不合當, 事理當爲底事, 爲之是矣, 不必如此爭執. 若以大臣重臣之言而停止焉, 則初不如不爲爲愈也. 泰億曰, 殿下之欲行幸, 人情天理之極至, 臣等之所爭執, 宗社之大計, 人情天理之極至處, 雖是所當爲者, 而宗社大計, 顧不亦尤重於彼乎? 殿下, 每以予已決定爲敎, 願殿下, 量其輕重焉. 上曰, 若可以爲可以不爲之事, 則予豈不從大臣之言乎? 大臣旣知其此事之當爲, 而又如是止之, 可乎? 泰億曰, 因山迫近, 事務浩多, 而以陵幸請寢之故, 事多逕庭, 誠悶迫, 而臣等, 必以准請爲期, 故今日陳奏, 明日又陳奏, 不賜允從, 則不知止矣. 光佐〈曰〉不准請, 則臣不當退出, 而恐進御失時, 故退出. 此事不准請, 則豈有他稟定之事? 殿下雖罪臣等, 古有朱雲攀檻, 非敢以朱雲自況, 殿下若久不允許, 則臣當入則牽裾, 出則攀檻矣. 若下臣司敗, 使不得更言則已, 若置臣此位, 則臣豈泯默而已乎? 當准請乃已矣. 上曰, 予心已定, 豈有今日明日之異乎? 上又曰, 兵·戶判, 以何事入來乎? 壽賢曰, 欲合辭陳請, 敢來入侍, 且小臣, 攸司之臣也, 擧行事甚多, 而唯思積誠回天, 尙無所措備, 誠甚悶迫. 今日又不得准請而退, 必將有臨時窘急之患, 伏願商量而亟下停幸之命焉. 命恒曰, 戶曹行用庫所在木, 幾盡用下, 封不動二百同內, 一百同, 亦爲出用垂乏, 所聞極其哀痛, 故臣自關西上來時, 木二百十同, 以收稅米相換取用事啓聞, 因又陳達蒙允, 已送算員, 使之領來, 而平安監司李廷濟, 有所馳啓持難矣, 西邊事勢固宜, 積儲前日四萬兩錢上送時, 臣亦以爲極悶, 而此時, 他不暇顧, 連次上送, 蓋出於不得已. 此木, 則與無端取用有異, 以本曹所管收稅米相換, 亦與牟利輩廉價圖買, 事理不同, 經用今方竭急, 下問于大臣而處之, 何如? 上曰, 大臣之意, 何如? 光佐曰, 關西不無前頭緩急之慮, 其處財貨, 固宜多蓄, 而卽今地部事, 乃是目前之急, 元來蕩竭. 又遭此大事, 需用無限, 日用百物給價貿易, 如私家朝夕之不可闕, 而無以繼給, 旣不可掘土而繼之, 更無下手處. 關西木, 以收稅米價, 推移輸來, 亦出於不得已也. 李廷濟之言, 亦是矣, 則木與米, 竝留關西, 豈不好哉? 但地部事勢如許, 賣米取用, 則關西無奈何, 與其賣米於他處, 寧以木同相換而來, 何可防塞? 關西一年秋捧甚多, 而用度太濫. 李廷濟, 素簡約, 使之另加節用, 存其贏餘, 則所用木之代, 不難辦矣. 以此分付, 何如? 上曰, 右相之意, 何如? 泰億曰, 吳命恒, 在關西未上來時, 已以此事, 往復商量矣, 且此木, 係是地部句管, 而命恒, 別樣措置, 不入於重記中者也. 關西伯, 雖以輸上此木爲持難, 而第地部空虛, 酬應無路, 則推移用之, 何所不可? 領相所達, 是矣. 上曰, 主掌之人, 其言固當然矣, 而地部形勢如許, 依所達取用, 依領相言, 節蓄財用事, 分付於關西伯, 可也. 出擧條 上曰, 湖西方伯·都事·敬差官聯名疏所達, 令廟堂稟處矣. 此時急事也, 大臣, 皆見之乎? 光佐曰, 臣則方在出城待罪中, 故未及見矣. 泰億曰, 臣則見之矣. 批答中一則可也, 而二則亦未免過矣者, 聖敎誠至當矣. 如汲黯, 則去京師甚遠, 而目見生民之方塡溝壑, 不得不矯制發倉, 而此則與汲黯之事有異, 民事雖極可慮, 災結雖宜加給, 而此非一時爲急之事. 湖西之距京師, 不過數日程, 豈不可狀聞稟處, 而今乃先加給而後狀聞, 其爲專輒, 誠極未安矣. 嚮在大行朝, 湖西伯權益寬, 以矯制事陳達, 其時大臣, 亦請推考. 今此湖西伯所給一千餘結, 其數雖不多, 而必須狀聞, 稟處, 可也, 今乃擅自加給, 則誠非矣, 宜有推考之擧. 上曰, 矯制事, 汲黯一爲之, 非人人之所可爲也. 近來擅給災之事, 太紛紜, 全羅都事朴師悌, 亦擅給災結, 事甚未安, 而至於湖西伯, 予所期待之人, 且其心, 則爲民也, 爲國也. 朴師悌, 前旣以勿推爲敎, 則湖西伯, 亦何必推考也? 光佐曰, 此則不可不一番推考, 以防後弊也. 上曰, 若推考, 則豈不與朴師悌, 罪同罰異乎? 泰億曰, 洪尙容, 曾爲咸鏡道敬差官, 以擅給災, 其時大臣, 陳達罷職, 而所給災, 則不可以失信於民, 故仍給之矣. 命恒曰, 臣曾待罪嶺南見之, 則田結不甚虛疎, 而湖南特甚, 沿海邑吏, 一爲都書員, 人人起家, 都事守令, 雖曰隨處摘奸, 豈能遍審乎? 湖西所擅給之數一千餘結, 嶺左七百結, 則亦豈過多, 而地部則防啓之外, 更無他道. 至於湖南, 則通左右道, 今年給災, 多至三萬八千餘結, 其中擅給之數, 不可不還實矣. 光佐曰, 豈可擅自給災, 若是之多乎? 從重推考宜矣. 上曰, 此則已令地部勿施矣. 命恒曰, 國儲之窘乏, 專由於上上年湖南田結之太縮, 擅給災之弊, 各別禁斷好矣. 上曰, 宋寅明疏批中, 一則可也, 而二則亦未免過矣者, 以其疏中, 以爲下款事, 朝家若不聽, 則又當擅輒云, 故如是爲敎矣. 上又曰, 矯制事, 一汲黯外, 無復行之者, 蓋其事重故也. 宋寅明·兪彦通·尹恕敎·朴師悌, 竝推考. 此後則擅給災者, 拿問定罪事, 定式. 啓煥曰, 宋寅明·兪彦通·尹恕敎, 聯名一疏, 則推考, 亦以一傳旨爲之乎? 上曰, 依爲之. 上又曰, 朴師悌, 則前旣以勿推爲敎, 以後巡擅給事, 推考可也. 出擧條 命恒曰, 臣待罪地部, 而國儲罄竭, 用度浩繁, 所入漸縮, 而所出漸多, 卽今各軍門京各司所儲財貨, 擧皆引用外處所儲, 亦未免引用. 以關西言之, 前旣輸錢, 今又移木, 地部爲一尾閭, 平時, 固不可如是, 而脫有不幸, 遼西有風起草動之憂, 勢將飛蒭輓粟於關西, 而國用無可支之勢, 則不得已必加賦於民, 加賦豈所欲哉? 燃眉之急, 迫在目前, 萬萬不得已而爲之, 則八道人心, 將無以收拾, 臣以爲在平常無事時, 應捧之物則捧之, 無或減除, 可用之處則用之, 無或濫費, 使出入相當, 可也. 以貢物責應事言之, 貢物價之當給者給之, 其不緊者, 減下宜矣, 而若減下, 則都民必呼怨, 故漸漸加給, 已成恒規. 地部形勢, 無以支當, 豈不誠悶迫乎? 命恒又曰, 山陵園頭事爲慮, 畿民痼弊旣有變通, 故西苽一箇價, 米三斗, 眞苽一箇價, 米五升, 一日供上沈菜價, 錢二兩式, 自戶曹, 以園頭軍等各樣價, 推移磨鍊. 眞西苽, 則爲倍價, 沈菜價, 比前亦優厚, 別監等, 自願受價進排, 故曾前渠輩所當之役, 使之仍當, 亦無不可, 諸議皆以爲便, 故依此施行矣. 上曰, 依爲之. 出擧條 命恒曰, 園頭所之役, 旣自戶曹給價, 而至於魂殿·山陵, 菜蔬·炭燒木等價, 亦是畿民所當, 而自己亥大恤時, 因筵臣所達, 始以江都米給價, 其後因此爲例. 連以純米, 自宣惠廳上下, 中間或參給銀錢布, 惠廳不足, 則戶兵曹各軍門折半, 以米錢木三分給價矣. 今番, 則自戶曹, 以米磨鍊, 啓下于惠廳, 則惠廳, 以純米上下. 木錢則以惠廳定式磨鍊, 欲令各司分當, 而戶曹折錢定式, 比惠廳有減, 貢人輩, 以此稱冤. 且錢木之乏絶, 惠廳與各司無異, 聞惠廳錢, 則果不足, 而木則猶有千數百同云. 元數內折半, 則自惠廳, 以米木依定式上下, 折半則自各司, 以米錢, 亦依其司定式上下, 似爲便當, 故敢稟. 上曰, 依爲之. 出擧條 命恒曰, 臣待罪守禦使, 故惶恐敢達. 國家, 以江都·北漢·南漢, 爲保障之地, 而所恃爲重者, 南漢爲最. 南漢軍餉七八千石, 而所捧甚尠云. 廣州府尹, 今方上來辭免, 府尹不在任所, 而豈有可捧軍餉之理哉? 請廣州府尹柳弼垣, 催促還任, 以爲徵捧軍餉之地, 何如? 上曰, 依爲之. 榻前定奪 壽賢曰, 兵曹久任置簿郞廳, 勿遷移事, 纔已申飭政曹, 而正郞金始炯, 佐郞尹彙貞, 除拜未一月, 彙貞入臺諫望, 旣已移臺之後, 不可請遞. 若始炯, 又移他職, 則當初久任置簿之意, 歸虛矣. 今後, 則兵曹久任郞廳, 勿遷移之意, 各別分付政曹, 何如? 上曰, 依爲之. 榻前定奪 光佐曰, 今日政, 新赴任守令, 有入臺職望而受點者矣. 上曰, 誰乎? 光佐曰, 原州牧使金重熙也. 上曰, 臺職除拜之後, 亦有外職仍任之規乎? 光佐曰, 自下不敢請, 而唯在上處分. 泰億曰, 臺閣事體自別, 豈可仍任乎? 且執義, 因山時用之矣. 光佐曰, 因山時用之, 則固非平時執義之比也. 上曰, 因山迫近, 執義固重矣, 而豈無在京無故人可合者乎? 且亞長非人人之所可爲, 副望誰乎? 大臣未及對. 上又曰, 首望李廷弼副望李廷傑矣. 金重熙處, 乘馹上來事, 姑未下諭, 執義前望單子, 還入, 可也. 榻前下敎 命恒曰, 以細瑣事仰達, 誠煩猥, 而以司鑰手本事敢稟. 司鑰, 以因山時幕次手本來示, 自地部, 給一幕次, 則司鑰, 以爲一幕次, 甚不足於排設. 臣以爲此乃仍舊例劃定, 不可加給. 且必有春宮時幕次矣, 以此用之於因山時, 事甚未安, 而其在爲國惜費之道, 以此用之, 未知如何? 上曰, 依庚子年例, 爲之可也. 庚子亦給一幕次乎? 命恒曰, 庚子亦給一幕次, 而所入則過一幕次云矣. 春宮時幕次, 用之於因山時, 誠未安, 而地部空虛, 無以支應, 如是煩達, 誠極惶恐. 上曰, 當自內分付矣. 命恒曰, 凡干手本, 先爲啓下, 然後自戶曹, 可以憑考, 而今觀藥人蔘手本, 則不爲啓下, 而先使戶曹責應, 事極駭然. 凡手本, 必經御覽, 然後方可考信, 今後則手本啓下後, 自戶曹, 依手本施行事, 定式, 何如? 上無發落. 光佐曰, 頒敎文頭辭, 藝文館郞廳, 再度來致下詢, 而身在城外, 不敢仰對, 事理固然, 今始仰達矣. 到今改撰, 不可以大行朝敎命爲之, 以當宁敎命撰進, 以爲合當, 諸議皆如是云矣. 上曰, 右相之意, 何如? 泰億曰, 小臣, 於此敎文, 不敢容喙之狀, 自上所洞燭, 故日者再詢之下, 不得仰對矣. 光佐曰, 右相之意同然, 左相之意, 未及聞矣. 上曰, 臺諫金始鑌疏中所謂, 蔡膺福疏此一款, 則是矣之說, 是矣. 待一鏡鞫事了當, 令藝文館, 稟旨改撰事, 依臺疏爲之, 而亦依領相所達, 爲之宜矣. 出擧條 諸臣, 以次退出.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 28일

승정원일기 580책 (탈초본 31책) 영조 즉위년 11월 28일 무진 20/24 기사 1724년 雍正(淸/世宗) 2년疏辭와 招辭의 相反된 항목에 대해 해명하지 못했으므로 李義淵을 엄하게 刑問하여 實情을 캐낼 것을 청하는 義禁府의 계

○ 禁府啓曰, 罪人李義淵處, 更以傳旨內辭意, 各別嚴問, 則其所納供, 只爲申複前招中悖逆之說, 至以前旣悉陳, 更無可達爲言. 庶務之說, 亦歸之於祭奠, 都不成說, 情狀萬萬痛惡. 辛丑以後事, 皆非先大王意云者, 只擧停當之, 誅戮無餘云者, 只以二人當之, 疏辭招辭, 節節相反等項, 全無一辭發明. 只曰, 死者許多, 謂之奇禍, 有罪無罪, 是與不是, 何以知之云, 游辭抵賴之狀, 尤爲絶痛, 誣上不道之罪, 萬無平問取服之理, 請罪人李義淵, 嚴刑得情. 傳曰, 依啓.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 28일

승정원일기 580책 (탈초본 31책) 영조 즉위년 11월 28일 무진 24/24 기사 1724년 雍正(淸/世宗) 2년宣政殿에 尹惠敎 등이 입시하여 陵幸을 정지하는 문제, 祠宇를 創建하는 문제, 李德壽 등을 陞擢하는 문제, 李義淵을 사주한 자를 鞫問하는 문제 등에 대해 논의함

○ 甲辰十一月二十八日午時, 上御宣政殿無妄閣. 領議政李光佐請對. 入侍, 同副承旨尹惠敎, 假注書金汴光, 記注官權萬斗, 記事官權贄, 李光佐進伏曰, 夜間聖體, 若何? 上曰, 姑無事矣. 光佐曰, 臣於昨日, 强疾入侍, 而精神昏錯, 不能記奏對之成說與否. 四殿問候, 亦不得措辭, 爲之退出, 只切惶恐. 近來時氣乖常, 日候甚惡, 伏未審向來, 膈間不安及唾血之症, 更無形顯之患乎? 上曰, 不大段矣. 手指不仁之症, 無加減乎? 上曰, 向差後, 連一樣矣. 寢食之節, 與前無異乎? 上曰, 無異矣. 光佐曰, 時氣之不適, 未有如近日, 寒則如前極寒, 不寒則太暄, 東南風連次薰濕蒸鬱, 昨夕大霧, 咫尺不辨, 調攝之道, 如或少弛, 則感傷必多, 本症易添. 伏望自上另加調將焉. 大王大妃殿調候餘症, 更不往來乎? 上曰, 向差後一樣矣. 王大妃殿澌綴之候, 如何? 上曰, 姑無添加矣. 光佐曰, 近日則水澆水刺, 不待苦口勸勉而進御乎? 上曰, 進御矣, 而所進無加, 誠煎悶矣? 光佐曰, 殿下所進完劑, 一日一次進, 則旣盡一榼, 而更始一榼乎? 上曰, 初則一日二次進矣. 今則一日只一次, 故一榼姑未盡矣. 光佐曰, 丸劑之類, 從優進御, 然後方可責效矣. 大王大妃殿所進交感丹, 更爲進御乎? 上曰, 一次進後, 更不進矣. 光佐曰, 入診者來言, 交感丹進御一次, 而降氣湯再巡製入之後, 一次進十七貼, 有姑爲中止之敎云. 待入診日次, 稟定而更爲製入乎? 上曰, 不待日次, 藥進則當分付矣. 其時製入, 可也. 光佐曰, 臣以藥房拘忌, 頃承勿參刑訊之敎, 故密匣奉見之後, 卽離金吾, 欲待僚相罷鞫入來後, 共請登對矣. 意外因諫院違牌, 不卽開坐, 僚相, 勢將不得入來, 故臣敢獨來入侍矣. 陵幸請寢事, 昨已縷縷仰陳, 而上意落落, 不賜允從. 若等閑事, 則臣豈敢煩瀆至此哉? 此是不准請, 則不得已之事, 故玆敢更請, 誠極惶恐矣. 臘月陵幸, 國朝以來, 曾莫之行. 況冒曉出宮, 犯夜回鑾, 擾攘於郊原氷雪之中, 古今無此事. 臣雖無狀, 忝居大臣之列, 而豈可不事爭執乎? 被煩瀆之誅, 則臣固甘心, 而決知其不可唯唯而退, 昨日筵奏, 辭已竭矣. 如臣螻蟻微誠, 雖不足以回天, 而僚相所達, 言皆當理, 自上豈不感動於此乎? 人主行止, 不可任意徑情, 當念宗社萬全之計而爲之, 所行雖善, 若非宗社萬全之計, 則雖曰, 孝矣, 而是爲匹夫之孝, 決非帝王之孝, 臣未知殿下之臘日陵幸, 其可謂宗社萬全之計乎否乎? 臣若奉承, 則雖免違慢君命之罪, 而亦非共承宗廟意也. 今臣此言, 關係至重, 則何不採納而允從焉. 伏望更加三思, 快許停止. 上曰, 已思量而斷定, 有何更思之事, 如此言說, 勿復提起, 則予心安矣. 光佐曰, 殿下至情所在, 必欲隨轝行幸, 國朝五禮所載, 且有臨隧節文, 以情以禮, 固爲合當. 殿下欲行合當底事, 則小臣豈敢故爲爭執. 第此事, 乃帝王家所難行者, 故國朝三百年, 終莫之行, 仁·孝·顯·肅及大行五朝孝思, 豈有所未盡而莫之行? 章陵·新寧陵之外, 道里稍近處, 非止一二, 而亦莫之行者, 事勢至難故也. 殿下出天之孝, 雖極切至, 而豈可爲列聖所不爲之事乎? 列聖情理, 非不切至, 而念宗廟·社稷所付托之重大, 一未嘗隨轝幸陵. 太祖大王以來, 相傳受億萬年宗社, 只在殿下一身. 殿下, 亦豈可自輕殿下之身, 而不念宗社大計乎? 昨日筵席, 以自奉薄略, 必無感傷爲敎, 而是則不然, 常人之備嘗飢寒, 閱歷風霜者, 其自奉之薄, 何如也, 而有時乎或致感冒生疾, 蓋人之臟腑, 隨五行之氣, 而運轉回薄, 或實或虛, 風寒乘其虛而入, 則感而爲之病. 雖自奉不厚, 而安保其萬無感傷乎? 以小臣言之, 每晨夜起動, 或詣闕, 或參坐, 觸犯六氣, 故雖以平昔保養之薄略者, 而近日新𧏮宿痾, 感傷添劇. 況以深居九重之身, 豈可輕犯必至之虞, 而況因山時日氣之澟冽, 必倍蓰於近日者乎? 殿下, 雖施以雷威, 必行乃已. 臣子, 豈可計一身利害, 以被威命爲懼而曲意承順乎? 臣若不得准請, 則願伏鈇鉞而死. 上曰, 前後已諭之, 何爲此過度之言, 詳思之, 勿復爲如此言, 使予心鎭定爲望. 光佐曰, 君父之前, 一言奏陳, 其在嚴畏分義, 誠極惶恐. 殿下推心置腹, 待群下之際, 必以藹然誠意, 小臣, 立朝已久, 出入筵席, 累蒙任使, 則咫尺昵侍, 宜有以畢辭於前, 而每於威顔之下, 煩瀆是懼, 不得盡所欲達之懷. 唯此陵幸一事, 若可以爲可以不爲者, 則臣何可屢次仰溷於嚴廬哀疚之中哉? 殿下, 奉承宗廟, 仰侍慈殿, 居常敬身之道, 宜存臨深履薄之心, 而今乃於極寒之月, 必欲幸陵, 帝王家法, 不當若是自輕, 唯願强抑至情, 勉從祈懇. 上曰, 至情所在, 何論祈寒盛暑? 光佐未及對. 上又曰, 前已盡諭矣, 列聖朝, 亦有如此至近地, 而不爲隨詣山陵之時乎? 光佐曰, 天崩至痛, 情理無涯, 臨隧承訣, 禮節當然, 則地之遠近, 宜無容議, 而以列聖大孝至行, 終莫之行. 五陵, 則日長之時, 亦可以當日往還, 而一未嘗隨轝至陵者, 豈有他哉? 爲宗社計也. 殿下大孝至行, 同符列聖, 則列聖之所不爲, 而殿下豈爲之哉? 小臣, 爲臣子, 知有傷損必至之慮, 而鍼口不言, 待殿下而犯晨夜觸風寒, 則尙可謂臣子云乎? 官無高下, 均有愛君之心, 雖微末庶僚, 莫不曰, 如此極寒之時, 豈可陪往山陵, 彼雖不得入告, 爲君父慮傷損之意, 輿情同然, 擧動何等重事, 而殿下必欲違衆而直行乎? 且大小臣僚, 唯思積誠回聽, 故百司進排, 尙無所措. 諸般需用, 尙不入手, 必有臨時窘迫之患, 山陵董役之臣, 皆以爲雖以事勢言之, 陵幸決不可爲, 奈何不加諒察乎群情, 而唯以情理爲先入乎? 設使隨轝一款, 列聖之所已行, 而今日之所稟定, 如或日氣不佳, 聖候不安, 而大臣以此仰陳, 懇請停寢, 則雖當行而亦可停行. 況此三百年所不爲之事, 而殿下豈可不念宗社之計, 不有傷損之慮, 而徑情直行乎? 臣期於感回, 以死爭之, 雖蒙大何, 而亦不辭焉. 殿下, 以至情所在, 何論寒暑爲敎, 這般事理, 於匹夫之孝, 固爲合當, 而以帝王家言之, 甚非合當底事理. 雖二三十里之遠地, 如値日和且長, 不寒不暑之時, 則擧動容或可爲? 雖以十餘里之近, 而正當凜冽之節, 炎熱之序, 則決不可容議於擧動. 況如今子時而出宮, 申後而返駕, 古今未有之事, 而又加之以日氣之極寒者乎? 古宰臣李敏迪對策之辭, 有曰, 驅馳漠北之野, 蓋言孝廟事也. 孝廟之備嘗艱險, 經歷風寒, 列聖無與爲比, 則宜無勞動傷損之慮, 而以出天孝思, 未嘗隨轝於一日往二日還之地. 殿下之所當取則, 豈不在於我孝廟乎? 上曰, 五禮儀, 世宗朝所制, 載在其中者, 當行底事也. 京城咫尺之地, 若不隨詣山陵, 則禮文安用? 予於因山日, 不得臨隧, 中路空還, 則予心當如何? 光佐曰, 禮之載於五禮儀中而不得行者, 豈止一二哉? 小臣, 以此事爭執之心, 雖蒙萬戮, 終無改理, 而抑臣一片赤心, 有所憂慮於殿下者, 欲自附古人臣規戒之道, 人君居百官萬民之上, 若日月之臨, 有雷霆之威, 一言一事, 無求不成. 如或以爲吾所爲事, 孰敢爭執, 其貽害國家也, 必不訾矣. 古語曰, 明主可以理奪, 奪之爲言, 豈臣子之所敢擬議於君父者哉? 然而以理反覆曉告, 則飜然覺悟變更, 屈己以從其臣下之言, 所爲事終歸於合理之地, 故曰, 可以理奪. 又曰, 后從諫則聖. 臣雖百無寸長, 靡所知識, 其所爭執, 亦有倫脊, 而殿下以爲自奉薄略, 必無傷損. 又以爲禮在五禮儀中, 以此爲拒諫之資, 而孝廟之閱歷風霜, 奉身之薄略與否, 無可容議, 而未嘗隨轝. 五禮儀, 列聖所制, 則金石之典, 萬世所當遵守勿失, 而至於隨轝一節, 三百年一未嘗行, 蓋慮傷損也. 爲宗社也. 以此觀之, 臣所爭執, 合當於事理乎, 否乎? 殿下, 若以爲吾已斷定, 吾所欲爲, 臣下誰敢拒之, 恐非大聖人虛受之道, 他日國事, 有何可望, 此非臣所期於殿下者, 故私心憂慮, 冒萬死仰獻區區之戒, 不勝惶恐矣. 上曰, 以堯·舜之聖, 而設諫諍之鼓, 立誹謗之木, 漢之高祖, 刻印銷印, 後所聞, 勝於前所聞, 則必改, 故卽日遷都關中, 卽字可見勇改底意, 古聖猶如此, 況平人乎? 予常以爲前所聞不如後所聞, 則今日, 雖已行, 明日亦可改而至於此事, 則禮文有之, 情理然矣. 萬分當行之事, 行之, 可矣, 若以自立己見爲嫌, 則是不幾於膠柱鼓瑟乎? 向日大臣, 亦以爲事則合當, 而但隆寒不可爲, 且無前例, 事苟合當, 則隆寒何論, 亦何論前例有無? 若以此而流入於必立己見, 則固非矣, 而如其不然, 有何不可. 光佐曰, 事雖當行, 有隆寒致傷之慮, 則不可爲. 非宗社萬全之計, 則不可爲. 且臘月之十餘里, 春日之數十里, 不可比竝, 國朝陵寢, 亦有三十里以內之地, 而列聖未嘗行. 況今日晷極短, 申時後回鑾, 則還宮, 必至夜深矣. 上曰, 不至如此矣. 光佐曰, 臣於昨日, 傍引曲比, 不避煩瀆, 至今惶恐, 而奉君父晨出夜還, 以犯不可言之虞, 決非臣子之所可爲. 殿下, 以事苟合當, 何論隆寒爲敎, 豈不誠悶迫乎? 殿下, 曾患疝氣, 或有牽痛之時, 雖深居宮中, 而六氣所感, 尙致疾病之來. 況此臘月陵幸, 豈不爲致傷之道乎? 況疝氣之發, 祟於寒冷, 則不無復發之慮乎? 小臣願受煩瀆之誅, 蒼天在上, 臣無怨悔矣. 上曰, 予豈不知大臣之心而不允乎? 隨轝合當底事, 致傷未然底事, 以未然底事, 而不爲合當底事可乎? 光佐曰, 漢明帝, 欲往江漢, 則張禹上疏, 終至臨津而回. 乘輿旣已發行, 而明帝, 不過中主, 聞張禹之言, 卽止焉. 今此陵幸, 其重大不可與江漢之行竝論, 而其傷損之憂, 豈不倍蓰於彼乎? 千萬更思, 停止伏望. 上曰, 此則豈不有異於漢明帝江漢之行乎? 使明帝當如此之事, 則雖張禹極諫, 而必往矣. 光佐曰, 非敢援而同之也. 以列聖朝仰諭而不賜允從, 故臣心胸悶塞, 而以漢明帝事陳達矣. 上曰, 列聖朝, 亦有如此至近之地, 而不爲隨詣山陵之時, 則予亦當停行矣. 光佐曰, 此則殿下拒諫也. 春和之節, 數三十里之地, 得達於幾何之頃, 而列聖朝未嘗爲之矣. 小臣醜病, 陳達於咫尺前席, 誠極未安, 而惶恐敢達, 臣犯晨觸寒, 强赴金吾, 還家疾作, 嘔吐大發. 臣本有頑痰作孼, 胸脅牽痛矣. 嘔吐之後, 比昨少可, 而不能往參鞫坐, 勢將末由登對, 而雖等閑事, 稟旨定奪, 然後少安臣心, 況此是何等重事, 而敢不强疾請對乎? 僚相之意, 皆以爲雖日日爭執, 不准請則不已, 卽今日子漸迫, 而各司進排, 茫無所措, 誠極悶慮. 伏望更加商量, 快允停止之請. 臣向者請寢之後, 所當連續仰籲, 雖至三司合啓, 百僚齊聲, 可也, 而殿下, 向以必有別擧措爲敎, 臣子分義, 惶恐不敢更瀆, 意外又遭罔極人言, 奔迸在外, 有意未果, 臣誠死罪, 臣且曠日爭執, 雖乘輿臨發, 亦將斷鞅斷靷矣. 上曰, 大臣之心, 予豈不知, 向於殯殿陳請時, 予已知卿之心, 而治國之道, 無出於挈矩. 故曰, 所惡於下, 無以事上. 大臣當如此之事, 則將欲不爲乎? 抑亦必爲乎? 每爲無益之言, 徒傷予心, 勿復爲此言爲望. 光佐曰, 一二次陳達無望感回, 臣今日退出, 明日當更請矣. 上曰, 雖鎭日而請, 予志固定, 不得不爲之事, 豈可不爲乎? 卿病尙未快愈, 而大事當前, 鎭日入來, 恐或添傷, 予志已定, 勿復更請爲望. 光佐曰, 此是宗社萬全之計, 小臣於此而不盡心, 則更將盡心於何等事? 臣厚受三朝恩遇, 常恐未報涓埃, 先委溝壑, 日夜耿耿. 惟在於此, 居大臣之列, 忝保護之職, 坐觀君父冒晨犯觸風霜, 以犯不可言之虞, 而不以死爭之, 則雖滅死萬萬, 何以自贖? 以殿下日月之明, 而不諒臣子悶迫之忱, 臣誠焦煎抑鬱, 不知所諭. 上曰, 卿之心, 予已知之, 豈無感動之心, 而予之隨往之心, 卿之諫諍之心, 俱是極至處, 卿雖諫諍, 予豈不隨往乎? 諒予情理? 勿復更請. 光佐曰, 三朝重物, 不得於此事, 感回天聽, 以盡保護之責, 將何面歸拜先王乎? 上曰, 予之侍奉先朝, 幾年矣. 又當此情界, 若不隨往陵所, 以少展哀痛之懷, 則予心當如何? 孔子·曾子之訓謨, 皆以孝悌爲重, 予志已定矣. 每聽卿言, 徒增如新之痛, 勿復提起爲望. 光佐曰, 臣雖無狀, 豈不知殿下情理, 此是宗社大計, 臣當更事煩瀆, 蒙允乃已. 少許, 光佐又曰, 向者所達第宅事, 以退出後相議, 更白仰陳於筵中矣. 其間連事奔迸, 少無暇隙, 吏判李肇, 是重宰, 而臣不得逢着, 只與僚相商確. 且與士友中有識者相議, 臣亦思量, 則祠宇, 不可以潛邸爲之. 若新創祠宇, 則當此國用罄竭之時, 靡費必不訾, 故以聖上惜費之念, 有此下敎. 而第建祠之後, 主守祠宇之人, 乃窮萬代爲人臣者也. 前頭螽斯之慶, 繁衍則雖不可預料, 其何宗英主祀, 而旣依仁殯例爲之, 則主祀者, 畢竟是人臣, 殿下所寢處之寢室, 所坐臥之外軒, 雖以主祀之人, 而何敢以臣子之身, 入此而興居耶? 上曰, 大臣之言如此, 則豈無守護潛邸之人乎? 光佐曰, 似當依本宮例守護矣. 上曰, 若以所嘗居處爲嫌, 則普天之下, 莫非王土, 誰可不居? 光佐曰, 雖非誕降之所, 乃是興王之地, 則臣所陳達, 爲國家遠慮也. 上曰, 卿言然矣. 予亦以是爲慮, 欲詢于大臣而處之, 議論如是, 則依爲之, 可也. 光佐曰, 議論皆如是矣. 小臣, 雖不知梨峴宮首末, 而此宮規模, 雖不及於於義本宮, 自外視之, 屋脊甚多, 其大可知. 且綾原大君夫人柳氏無子, 入處此宮之後, 多生妾子, 其子孫, 至今繁衍, 家旣好, 且福家矣. 國家買置, 而空虛已久, 墻垣頹圮, 瓦片墜碎, 誠甚可惜. 修理改補, 使一宮家入處, 則似好矣, 必有守直之人, 未知內官守之乎, 宮家守之乎? 抑或有賜與宮家之事乎? 其破傷誠可惜矣. 上曰, 姑無賜與之事矣. 先王朝, 以節省盛德, 已有處分. 且私親平日, 小心謹愼, 予仰體先王儉德, 又遵私親遺志, 可也. 祠宇則卜定可地, 而創建, 宜矣. 光佐曰, 又有一私邸矣. 上曰, 非可建祠宇處也. 光佐曰, 非謂梨峴宮, 合於祠宇, 方今有翁主矣. 前頭必多有螽斯之慶, 似一宮家入處, 似好矣. 且仰體聖上, 不以天下儉其親之意, 而如是仰達矣. 自上下定可地預賜, 分付, 然後方可於因山後, 趁卽始役. 今番丁字閣創建時, 多有好品材木之餘存者, 亦有材木之追到於丁字閣磨鍊之後者, 材木則非不足矣. 若定基下敎, 則氷解冬釋之後, 卽, 始創祠之役, 似好矣. 上曰, 從當更思爲之矣. 光佐曰, 小臣, 以司饔提調請遞事, 久欲陳請而未果, 今始仰瀆矣. 人君使臣之道, 必須量其筋力, 度其才能, 而任官授職, 俾無福過災生之患, 然後方可爲天地生成之德矣. 我國臣子, 元來眇福, 少或名器不稱, 福祿踰分, 則災必從之. 歷觀國朝臣子, 或躐陞崇班, 或過被寵眷, 而免乎災者尠矣. 向者, 故相臣趙泰耉, 驟躋首揆之位, 多帶提調之任, 親舊以太盛, 備竊爲憂之. 匪久果卒逝. 泰耉, 則殿下, 亦嘗見之矣. 雖以容貌論之, 其有福相, 非小臣比. 且大拜, 在於六十之年, 則可謂晩達, 而尙不免福過災生, 匪久卒逝. 況如小臣者, 平生意望, 本不在於此位. 因緣幸會, 忝叨匪據, 而提調之受點爲之者七, 僚相, 則受點者, 不過三四, 而臣則倍之. 其外例兼者亦多, 以眇福之身, 寧有可堪之理乎? 他提調, 則欲遞而不敢煩瀆矣. 至於司饔提調, 事體自別, 小臣請遞. 上曰, 大臣, 須勿固辭, 安心領兼焉. 光佐曰, 小臣, 終有不安於心者, 願被生成之德, 而遞改焉. 且臣, 向以摠裁官請遞事陳白, 而與右相爭達, 臣言不立矣. 近則臣及僚相, 奔迸無異, 雖入來之日, 臣則往三都監, 非但都監也. 領相爲任, 自爾多事, 不能專意致力於摠裁之任, 史事就緖, 茫無其期, 豈不誠悶乎? 大提學之號, 一曰太史氏. 若撰人墓道文字, 則曰, 余忝在太史氏, 故不辭. 太史之任, 誠大提學之所當爲也. 今此國乘撰述, 太史氏不爲, 而他人爲之, 則是榟匠不執斧斤, 而使非榟匠者代斲也. 若命右相, 摠裁史役, 則此是自家職事, 事必着實矣. 小臣請遞. 上曰, 卿, 曾經原任太史氏, 時任原任何異? 此是先朝實錄, 卿雖欲摠裁先朝實錄, 豈易得乎? 須勿過辭, 安心行公. 光佐曰, 臣於前席, 若有一毫欺罔, 神明必殛之, 惶恐敢達. 崔補之竄謫, 以常情言之, 洞燭言者之誣, 而罪之, 必以爲幸, 而臣則不然, 有所不安於心. 臣以經年, 當國宰相, 被罔極人言, 非但補一人之疏, 半一國千萬人, 必皆以如此罪名加臣, 臣子以此罪名, 豈可一日容息於覆載間耶? 臣脫此職, 則庶免此科. 伏乞聖明, 諒此情勢, 兼帶爲先許遞, 以卒生成之德焉. 臣上無父母, 傍無兄弟, 下無子孫, 孑孑一身, 無所用心處. 所受於父祖者, 唯忠孝二字, 而孝則今無可施. 居常以爲厚被國恩, 頂踵皆君賜, 生無涓埃之報, 則死後魂魄, 亦當以結草爲期, 此臣區區志願, 所賜職任, 豈有一毫辭免之心, 而第國勢艱虞, 一至於此, 且殿下卽祚以來, 發言處事, 群下莫不感歎欽服, 誠大有爲之主也. 以有爲之主, 當如此之國勢, 無所事於如臣不肖無狀, 亟削臣職, 改卜賢德, 則國事, 有可做之望矣, 千萬祈祝. 且人臣, 被如此人言, 豈可廁人數而戴天覆地乎? 方生之論, 又不知將幾許, 臣一解職名, 然後方可以爲人類, 而不測之科, 難言之禍, 亦將自免矣. 臣所兼帶, 竊願先遞, 而至於司饔提調, 乃王子例帶者也. 臣心, 萬萬惶蹙不安, 特允遞改, 不勝至祝. 上曰, 卿之心事, 予已洞知, 須勿過辭, 安心領兼焉. 光佐曰, 臣, 頃以陞擢太多, 誠爲可悶, 陳達筵中, 而實錄堂上, 甚苟艱, 不得已以李德壽陞擢事陳奏, 已有付僉知之命. 僚相, 亦以蔡彭胤事仰達, 臣亦陳白, 終至陞擢矣. 江華留守, 方出窠闕, 此則欲勿陞擢, 而無可合人, 勢將不得已, 又爲陞擢矣. 上曰, 予雖不知可合之人, 爲大臣者, 量度國事之輕重, 與其人之如何, 而可以陞擢, 則陞擢, 有何不可? 江華留守, 二品中無可合人, 則堂上中, 亦可擇擬, 而且量度其人之要切與否而擬望, 似好矣. 上又曰, 國事, 若不得已而陞擢, 則陞擢無妨, 豈可拘於陞擢, 而有所持難乎? 光佐曰, 杆城郡守李德壽, 旣爲實錄事, 有陞付僉知之命矣. 實錄堂上啓下, 乘馹上來事, 令政院下諭, 何如? 上曰, 依爲之. 出擧條 上曰, 都承旨, 今日不爲仕進乎? 惠敎曰, 方欲呈辭云, 而本院故例, 元無都承旨呈辭出給之規矣. 上曰, 蔡膺福之疏, 誠駭悖, 而以此引嫌, 必欲得遞, 誠過矣. 光佐曰, 小臣之還出供職, 豈規例乎? 國事可慮, 聖恩罔極, 故不得不還出, 而臣嘗觀故相臣李德馨, 貽臣先祖書中, 有曰, 呵喝出郊, 樵夫走卒, 公肆詈罵, 臣嘗怪之. 今臣之事, 不幸類是, 亦被樵夫走卒所詈罵, 大臣去就, 豈容如是? 至於金東弼, 則所被人言之萬萬無據, 國人之所共知, 聖上之所洞燭, 有何不安之端乎? 亦何可以此每每引嫌乎? 上曰, 如此之事, 豈可盡爲係着乎? 因山迫近, 國事豈可不顧, 都承旨牌招, 可也. 上曰, 義淵招辭見之乎? 此喪性之人也, 豈有如許人乎? 其招辭, 無模捉矣. 光佐曰, 方以誣上設鞫, 而乃以誣上之語爲招辭, 豈有如許人乎? 非人類矣. 上曰, 大臣之意見, 如何? 予知其如此, 故向者筵中, 有所云云矣. 光佐曰, 不可以人類責之, 而其怪毒則誠無比矣. 大凡鞫廳之規, 至嚴且急, 故捧招之後, 一巡讀過招辭, 使罪人聽之. 以空紙, 受罪人之押, 三百年流來故規如是, 而義淵, 則渠必欲親見招辭, 堅執不肯着押. 且莫重鞫獄, 使無人言, 無過於此, 故出示招辭, 則渠以爲我心釋然, 乃始着押, 蓋其爲人, 誠怪毒矣. 惠敎曰, 都承旨牌招事, 旣已下敎, 則退出後, 卽出牌乎? 上曰, 依爲之. 榻前下敎 上曰, 大司成尹淳, 仕進實錄廳乎? 惠敎曰, 不仕矣. 上曰, 疏批旣下之後, 豈可一向撕捱? 亦牌招, 可也. 榻前下敎 光佐曰, 國朝故相臣金宗瑞, 招重臣之違牌者, 立庭下面責云, 而近來大臣, 則體貌不能嚴重, 諸臣引入者, 自上另加警責, 毋至違慢宜矣. 上曰, 若是則必曰, 驅迫之係絏之, 不以禮使臣矣. 近來廉隅太勝, 違牌紛紜, 寧有如此之時乎? 李匡德, 元無可引之嫌. 姜樸, 有何可嫌, 而終不應命. 趙趾彬以相避引嫌呈辭, 故不得已給由, 而玉堂上下番俱空, 久闕討論, 豈有如此之時乎? 光佐曰, 臺諫則有相避, 而至於玉堂, 元無相避之規矣. 臣以爲向者南就明之許遞都承旨, 是殿下, 開臣僚逋慢之路也. 上曰, 廉隅太勝, 違牌成風, 皆以是爲當然而曾不知怪, 事體道理, 豈容如是? 姜樸, 今日又不出仕乎? 惠敎曰, 姜樸, 自闕外陳疏而去. 李匡德, 亦欲上疏云, 方爲牌招, 而姜樸引嫌之端, 臣請略陳. 樸在槐院參下時, 與金弘錫, 因議論相詰, 弘錫呈旬中以爲不可與此人同此院, 故以此引嫌. 設使弘錫, 方帶館職, 不可如此. 況弘錫已遞館職, 樸之引嫌, 不亦過乎? 上曰, 所引之嫌, 元不大段矣. 光佐曰, 自上, 以義淵事下問, 未知天意何居, 而渠不解文字, 問渠疏中語, 渠不能答. 必是聽人指嗾, 指嗾之人, 亦難免誣大行之罪, 臣豈不欲摘發正法, 而臣之爲人, 殿下亦必下燭矣. 平生宅心, 本不在於究問指嗾, 傷害人命, 故推問之際, 未嘗問誰製此疏, 而更加思量, 則如或究問指嗾, 固有蔓延之慮矣. 若懲於偏黨排擊之習, 而於誣大行之罪人, 其所按治, 太煞緩忽, 則是無異於因噎而廢食也. 上曰, 予欲知大臣之意見而問之矣. 渠之招辭與疏辭, 節節相反, 無以己見爲之者, 其招辭, 無着落處, 而不自知其爲不道之言矣. 予豈不知鞫問指嗾, 而旣問之後, 事甚難處, 丙枕何嘗有不以此商量之時乎? 且雖不正刑, 而至於廝殺, 有甚好乎? 予常期待於卿, 而卿之意如此, 正合予意, 深以欣悅矣. 光佐曰, 小臣詳思處置之道, 而更無他道矣. 上曰, 是故, 予於昨日, 沈吟欲令更問, 而更無可問之端, 故直允刑推之請矣. 光佐曰, 大小上下臣僚, 以仙寢在殯, 敢肆慘誣, 故如是痛迫. 伏惟殿下至情, 其爲痛迫, 當如何哉? 渠則聽指嗾者之言, 而筆之疏中, 其罪比指嗾者似輕, 而旣以誣上不道語書呈, 則國家處置, 不可輕歇, 渠生與死, 無關於臣, 渠之計, 雖出於構陷廷臣, 臣亦非以報復爲心, 而如是陳達, 殿下處分, 若太輕歇, 則人或不服矣. 請加三思, 於大處分, 無或有一分欠缺處, 似好矣. 上曰, 予意, 豈不然, 而旣已言之矣. 諸臣, 以次退出.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 29일

승정원일기 580책 (탈초본 31책) 영조 즉위년 11월 29일 기사 28/34 기사 1724년 雍正(淸/世宗) 2년金一鏡에 대해 論啓하지 않아 嚴旨를 받고 罷職된 三司의 관원들과 함께 罷職해 주기를 청하는 尹光益의 상소

○ 修撰尹光益上疏, 伏以, 臣縣道封章, 未蒙恩遞, 召旨不可以久稽, 職名不可以虛帶, 俟病少間, 昨始來伏私次, 顧臣之不合館職, 今不須暇論, 而伏聞日昨, 殿下, 以罪人金一鏡事, 特降嚴旨, 竝罷在京三司之臣, 臣於是, 誠有所萬萬惶怖者, 念臣忝叨三司之職, 前後凡再遭矣. 夏間, 初叨館職, 以情勢之難安, 不敢應命, 旋卽遞免, 而其含默不言之罪, 已不可以未嘗行公, 爲自解之圖, 及今再叨, 雖在於病伏鄕外之日, 而名列三司, 亦且有日, 則譴罰之加, 與在京諸臣, 宜無異同. 臣獨倖免, 職名自如, 其在朝家懲勵之典, 固不當若是, 雖以臣一身私義言之, 豈可以獨漏譴罷爲幸, 不顧廉隅, 揚揚就列, 以重辱淸朝言議之地哉? 朝者, 露章自列, 仰請嚴誅, 而見阻喉司, 不得上徹, 繼而召牌儼臨, 嚴畏分義, 隨詣闕外, 顧臣情地, 實無一分冒進之勢, 不得不拜章徑退, 臣罪益無所逃矣. 伏乞聖明, 亟許斥罷臣所叨本職, 仍命重勘臣罪, 以安私分, 以警具僚, 不勝幸甚. 臣無任屛營祈懇之至, 謹昧死以聞. 答曰, 省疏具悉. 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 11월 영조 즉위년 11월 29일

승정원일기 580책 (탈초본 31책) 영조 즉위년 11월 29일 기사 30/34 기사 1724년 雍正(淸/世宗) 2년尹東洙에게 탄핵받았던 일에 대해 해명하고 遞職해 주기를 청하는 李日躋의 상소

○ 持平李日躋上疏, 伏以臣, 方待罪於關東佐幕, 祗受本月初十日有旨, 以臣爲司憲府持平者, 臣竊不勝驚惶悚蹙, 繼之以悲隕焉. 念臣, 曾被大行朝剪拂之恩, 亦嘗一廁於諫諍之列, 而惟其涉世昧方, 出言乖宜, 一言纔脫, 彈劾之請, 旋發於論思之地, 臣誠且媿且悔, 杜口齰舌, 自分爲齟齬可笑之一棄物矣. 不謂聖明, 又加省錄, 柏府新命, 遽降於荒峽檢田之際, 除書纔至, 馹召繼頒, 倏忽中間, 曾幾日月, 而周歷二臺, 寵光如舊, 俛仰兩朝, 人事非昔, 手擎恩旨, 一感一慼, 自不禁涕淚之交頤也. 且伏聞, 國有大變, 誣仙殯誣聖躬之徒, 將次第就拿, 神人齊憤, 聲討宜嚴, 鞫獄竝設, 按訊方急, 其在臣子之義, 固當驚遑竭蹶之不暇. 況此鞫坐日開, 僚員不齊之時, 以負劾當遞之身, 一向虛帶, 在外二字, 每煩陳稟, 尤有所萬萬惶懍者. 玆乃急幹田事, 强策病軀, 僅僅擔舁, 來伏私次, 顧臣情迹, 如有一分可强之勢, 則此時此職, 豈敢以私義煩瀆, 而第伏念, 人臣事君去就宜, 審臺閣處廉恥, 尤重其不可以放倒也, 決矣. 今若悉其遭彈顚末於時邁事往之後, 則實以支蔓爲懼, 如欲默而息乎, 則眞是耐彈貪榮之人, 不但大有累於新朝張四維之政而已, 雖以殿下之明, 亦何由而俯燭臣宜遞之實哉? 玆不得不冒陳其梗槪, 以冀聖明之垂察也. 向者掌令臣尹東洙之守丹陽也, 伊時道臣, 於文移往復之間, 語有涉於嘲侮者, 故臣果發請推之啓, 臣意蓋以爲, 東洙, 卽朝家之所禮貌, 而道臣之緣一微事, 不爲顧籍, 終有欠於待儒者之道云耳. 儒臣之因此劾臣, 誠非臣意慮之所及也. 其箚亦曰, 一二句語, 欠於穩貼, 則臣所謂嘲侮者, 初非過語, 而至若一有儒名者, 其將鮮有以守令自居, 爲道臣者, 無所施其體統矣等語, 大是題外. 臣啓中, 旣曰推論啓罷, 俱無不可, 則其於方伯守令之間, 欲存其體統者, 亦云至矣, 顧何嘗以式閭設醴, 擁篲折節之禮, 同條竝論於朝庭營府之間, 如儒臣之言耶? 若曰此固細事, 何足煩論云, 則臣或笑而謝之, 而乃反汲汲, 以不合臺體, 大關後弊等語, 一筆句斷, 不少留難. 噫, 乖臺體者何語, 開後弊者何事? 臣雖疲劣, 其官則適忝臺端, 言雖迂闊, 其意則欲禮儒者, 況其所請, 不過一方伯問備之薄罰. 原其本事, 特是官師間相規之常例, 此何至爲大驚小怪, 而玉署聯箚, 事體固大, 臺官駁遞, 擧措亦重, 而都莫之恤焉, 臣固不足數, 獨不念淸朝重臺閣之義歟? 方欲論人, 反被人劾, 實無顔面, 可以復顯於朝者, 且以執法之官, 劾執法之事云者, 卽罪臣之案, 雖在諫省, 亦且云爾. 顧此風憲之任, 眞所謂執法者, 則雖欲抗顔, 而冒昧公議之嗤點, 又將一倍於前, 其不可以唐突也. 固已審矣, 不特此也. 臣所忝叨, 同是日昨三司之列, 則豈可以外幕後至, 而倖逭於竝罷之律, 臣之科名, 亦是辛丑以後之榜, 則其敢曰素門平進, 而自晏於混衊之言乎? 以此以彼, 宜遞之端, 非止一二, 入都之日, 首當詣臺自列, 而素以脆骨弱質, 疲苶尫羸, 而奔走馳驅於海嶽數三千里之途, 憊於鞍馬, 病於風雪, 見方歸卽僵臥牀席, 不能自力, 玆不免以疏而替避, 臣罪尤萬萬矣. 伏乞聖明, 諒臣情勢, 遞臣職名, 俾勿使乖臺體開後弊之人, 一刻冒居於執法之任, 以謝人言, 以安私分, 幸甚幸甚, 臣無任屛營祈懇之至, 謹昧死以聞. 答曰, 省疏具悉. 旣往之事, 何必深嫌? 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 2일

승정원일기 581책 (탈초본 31책) 영조 즉위년 12월 2일 신미 37/41 기사 1724년 雍正(淸/世宗) 2년趙泰億에게 命召牌를 전하고 傳諭한 결과를 보고하는 金汴光의 서계

○ 假注書金汴光書啓, 臣敬奉聖旨, 傳諭于金吾門外議政府右議政趙泰億待命處, 仍授命召, 則以爲, 臣以陵幸請寢事, 停鞫詣闕, 伏聞前持平李倚天, 又爲投匭, 以臣項日請罪義淵時筵奏, 罪臣至深, 至曰所謂國老門生, 卽唐朝昏亂之日, 閹豎援立庸君之事, 何敢以此等辭說, 引喩提陳於咫尺前席之間哉? 若此不已, 則將至於君不君臣不臣. 噫嘻, 甚矣. 人之爲言, 乃至於此耶? 夫義淵之疏, 全沒我大行大王傳授殿下之聖意, 不曰大行大王傳授, 乃曰顧命之大臣, 承東朝聖敎, 策命儲位, 以定邦國大本, 顯然歸功於大臣之定策, 豈不萬萬不敬乎? 臣故於請討之辭曰, 大行大王, 不幸無嗣, 以我國故事言之, 仁宗無嗣, 明宗繼承, 則自下雖不達請, 天意人心, 不歸於殿下, 于何歸乎? 漢時竇憲輩, 以定策, 自以爲功, 唐時宦官, 至有定策國, 老門生天子之號, 人君天與人歸, 臣子豈敢貪天功爲己力? 而世之無識輩, 乃敢爲如此言云. 臣之意, 正所以明國家傳授之正, 亦以斥義淵歸功臣下, 如漢唐定策, 自以爲功者之爲不敬無倫而已. 以臣此言, 爲援比昏亂之日者, 其果成說乎? 倚天, 今乃以此, 直欲驅臣於罔測之科, 伊日筵奏, 聖明之所俯悉, 臣果有一毫比擬昏亂之實, 則臣當受湛滅之罪, 不爾則亦當明賜伸暴, 毋使有匹夫含冤之事, 臣方席藁金吾門外, 泥首俟命, 不意史官偕入之命, 又下於此際, 臣之所遭人言如此, 何去就之可論耶? 臣之從前乍出乍入, 夫豈臣之樂爲者哉? 人言罔極, 不得不胥命出城, 則謂之要君, 迫於嚴命, 黽勉冒進, 則又謂之無忌憚要君, 極罪也. 無忌憚, 亦極罪也. 臣之去就, 何如而可耶? 惟有罪臣一人, 以塞衆怒而已. 目今所遭, 又至於此, 恩旨雖勤, 臣豈有趨承之理? 惟聖明諒察焉. 臣伏地涕泣, 不知所達云矣. 大臣雖承勿待命之命, 而不敢退去, 更納命召, 仍爲待命於此, 臣旣承偕入之命, 姑爲仍留之意, 敢啓. 傳曰, 有面諭之事, 卽爲入來事, 承旨傳諭.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 2일

승정원일기 581책 (탈초본 31책) 영조 즉위년 12월 2일 신미 41/41 기사 1724년 雍正(淸/世宗) 2년無妄閣에 李肇 등이 입시하여 素膳의 취소, 承旨를 通擬하는 문제, 御號 등에 대해 논의함

○ 初昏, 上御無妄閣, 藥房提調李肇請對. 藥房提調李肇, 承旨崔宗周, 記事官閔圻, 記事官李喆輔·申致謹入侍. 李肇進伏曰, 伏聞傳敎, 廚院自明日封進素膳, 下情不覺憂悶煎迫, 敢此請對矣. 近來日氣寒嚴, 氣候若何? 上曰, 無事矣. 所劑入丸藥, 一日再次進御, 則想已盡矣. 豫知某間當盡, 然後當講定繼進當否矣. 上曰, 向日則日服二次, 今則日一次, 故姑未盡矣. 肇曰, 以日一次進御爲敎, 或有難進之事而然歟? 上曰, 別無難進之事, 日一次已久, 此後則欲進二次矣. 肇曰, 卽今日氣極寒, 丸劑乾凈未易, 前劑進者垂盡後, 更爲下敎, 何如? 上曰, 唯. 肇又起伏曰, 雖以無事爲敎, 而哀霣罔極之中, 輒臨朝夕哭奠, 氣候之傷損, 乃必至之勢, 則幸陵一事, 誠爲悶迫. 今日大臣, 欲率二品以上請對矣. 以人言未果矣, 不特一事而已. 殿下不思自愛之道, 今此素膳之敎, 又出於千萬意外, 固知出於哀痛罔極之聖心, 而其爲傷損, 當何如也? 發引日期雖不遠, 而尙隔一望, 其間若果行素, 則玉體必大段受損矣. 設令雖未幸陵, 而郊外之行, 則亦不可廢, 儻行素日久, 玉體欠健, 郊外送迎之禮, 亦不得行, 則伏惟殿下情理, 當何如也? 以國朝故事言之, 庚子年, 亦不久爲行素, 甲寅年, 初欲前一望行素, 因藥院陳請, 且因慈聖下敎, 不得任情行素, 卽今都提調方在待罪中, 小臣獨不勝焦煎渴悶之至, 敢此請對, 懇乞亟收成命. 上曰, 自初喪, 至因山前, 豈不當行素哉? 前因慈敎而止矣, 卽今因山不遠, 有何損傷乎? 毋爲煩請. 崔宗周曰, 以至尊玉體, 豈可久爲行素乎? 須念聖人愼疾之戒, 亟收素膳封進之敎幸甚. 上曰, 豈因此尤受傷乎? 肇曰, 目今玉體, 無形見之疾, 故殿下以爲旬望行素, 有甚損傷, 然而直情徑行, 非帝王之達孝, 且人主居養, 與匹庶絶異. 伏惟殿下, 平日講學有素, 豈不知哭泣疏食之節乎? 行小節而忽大節, 非禮也. 伏乞更加三思, 臨時行素焉. 上曰, 雖行素, 必無所傷, 且旣下敎矣. 何必改之? 肇曰, 甲寅年, 亦以藥房陳達, 慈聖下敎, 而收還其敎矣. 今日收還, 亦何所妨, 假令保無傷損之慮, 臣何敢不體孝思之罔極, 而如是煩請乎? 不特臣也. 滿庭臣僚, 莫不以是爲焦迫矣. 上曰, 必無可慮, 勿煩. 肇曰, 卽今玉體, 雖無大段疾痛處, 而聞醫官所言, 氣候本來虛弱, 且以病患兆朕者言之, 殿下近有眩氣·唾血·疝氣, 疝氣最是可悶之症, 元氣若不調和, 冒氣因而虛損, 則疝氣必發, 發則發引日必不能出臨, 此不可不念處也. 伏願祭奠哭臨, 不宜數數爲之, 而素膳封進之命, 亦宜收寢矣. 上曰, 發引日, 已迫矣. 祭奠何可不參, 而行素亦必無所傷, 須勿過慮. 肇曰, 如是下敎, 更無可達之辭, 而下情之悶迫則未弛矣, 明日當以啓辭復陳矣. 宗周曰, 臨時雖進素膳, 而卽今則不爲行素, 毋貽無窮之慮, 宜矣. 肇曰, 臣今將開政, 敢以政注間事, 有所陳達矣. 向者, 以承宣之不爲通擬, 致有特推之命, 臣不勝惶恐, 至有疏陳之擧矣. 近來黨論之爲難醫痼弊者, 自上已洞燭矣. 大凡用人之道, 爲官擇人, 非人擇官, 而自有黨比以還, 不能如是, 唐宋以前, 固不可論, 唐宋以後, 專以科目取人. 所謂科目者, 無論東西南北之人, 苟其能於文翰, 決取高科則用之, 故古人云, 壯元及第, 榮進素定, 蓋不問門地出處之如何? 晉塗無礙, 而我國, 則用人之道, 本甚狹隘, 雖爲魁頭, 而若其門閥寒微, 則在內不過典籍, 外不過微官而止, 而所用者, 只是門閥世族而已. 用人之道, 如是不廣, 而仍之以各立門戶, 三分而四裂, 是非好惡, 不啻燕粤, 官人之道, 於是乎爲甚難矣. 今日國家, 儻能刮祛積弊, 爲官擇人, 則此千載一時, 而眞所謂大公至正之道也. 聖敎之下, 孰不欽頌? 臣雖未免標榜, 而豈無意於蕩平之道哉? 不特臣一人, 此擧國之所同情也. 然卽今事勢, 氷炭如也, 終有不可通融和合者, 臣乃該司官也. 特敎之下, 惟當奉行之不暇, 而至於銓曹, 異於他司, 凡干政格, 自有物議, 彼此可否之間, 博採物議, 不得自任己見者, 已成流來政格. 向日下敎中, 以爲已付軍銜, 則當擬承宣爲敎, 而大槪軍銜, 則勿論文南武, 堂上以上, 無實職則皆付, 而至於承宣之職, 地望與他官自別, 固不可以已付軍銜, 而率易注擬者, 臣之前疏, 已略論之矣. 臣雖無狀, 豈不欲奉承大公至正之盛意哉? 然凡事莫不有時義, 苟其不合乎時義, 則雖三代良法美制, 不可用矣. 於是乎斟酌損益之道出矣. 若不顧時義之如何, 遽然行之, 則必有窒礙處矣. 上曰, 以歷代事見之, 其末也, 莫不以朋黨亡, 我國之偏也, 而朋黨如是, 公論廢矣, 國家將亡, 所謂時義者, 指民瘼時弊而言, 至於用人, 則似不有時義矣. 今者侵斥大臣, 連爲如是, 如是而可爲國乎? 古語云, 疾之已甚, 亂也, 頃者, 亦以此意言之矣. 堂上之不得盡入承旨望者, 予豈不知哉? 其中已經承宣之類, 似無取舍之道矣, 卽今無一人入擬者, 以先朝政目間見之, 亦無如是之事矣, 彼輩亦當終始棄捐乎? 前以此意, 言于大臣矣. 今日如是, 明日如是, 漸次爲之, 則將至於蕩平矣. 只以不擬承宣, 而有其敎矣. 若欲一倂通融用之, 何不使通擬三司哉? 予若以威力爲之, 則三司亦豈不令通擬乎? 國家用人之道, 不宜如是隘塞矣. 用之而後, 有壞亂之事, 斥之, 可也, 罪之, 可也. 若如是, 而又或有侵斥政官者, 則予雖工夫, 亦當處之矣. 磨以歲月, 漸至蕩平之域者, 顧不在於政官之乎? 肇曰, 下敎如是, 益知臣罪矣. 臣亦不免爲標榜中人, 而如是仰達, 殆同同浴而譏裸矣. 粵在皇明之末, 黨比之習, 視前代爲甚, 互相以惡名相加, 卽今時象, 正類於此, 彼以此爲逆, 此以彼爲逆, 交相攻擊, 儅國家務底于蕩平之域, 其道無他, 以明是非, 定好惡, 爲大綱領而已. 今三公六卿之臣, 殿下任使之, 倚仗之, 則必不以爲若是之無狀, 而一邊之人, 則專以惡名攻之, 苟使心公眼明者見之, 豈無眞是非之可分哉? 下敎之意, 臣亦知之矣. 然其中有才具物望超出凡倫者, 臣雖無狀, 旣掌銓衡之任, 敢不別爲調用哉? 凡今之人, 未有特異之才, 滔滔皆是, 且或有指議之端, 終不可輕易通用. 臣待罪銓曹, 已三年于此矣, 未嘗以私意之憎惡而枳塞之也. 第於政注之間, 不無窒礙之端故耳. 然若其指議之重者, 不可輕議, 而其輕者, 則欲通融用之, 臣在外, 亦有所相議者矣. 雖然, 臣竊有區區私慮焉, 壞亂朝廷, 一二人亦足矣. 通擬之後, 朝著不靖, 恐徒爲起鬧之歸而已. 上曰, 近來投疏之人, 假令置之言地, 豈有加於此耶? 其爲言, 豈係於有官無官乎? 亦豈以非言官而禁之乎? 向日亦已言之矣, 吏判所謂彼此互相謂逆者, 其心之公, 可以見矣. 觀近日景像, 驅大臣於惡逆之科, 蓋如是而後, 可以網打故也. 若此之類, 當初苟能通用之, 則豈必若是之甚乎? 傳曰, 上有好者, 下必甚焉. 如欲抑此扶彼, 其流之弊, 將至於無窮矣. 予亦知其不可一時盡去此習, 而蓋欲漸次爲之耳. 今吏判, 乃以用了一二人, 生事起鬧爲慮, 予意以爲不然也. 我於擧直錯枉之道, 無所不至, 則彼知其無益, 豈樂爲也哉? 今誣毁三大臣如此, 雖在言責之地, 豈如是之酷也哉? 是知用與不用, 言則一也. 肇曰, 爲人君之道, 所貴乎立志, 立志旣固, 而充其所操, 今日而如是, 明日而如是, 仍以誠之一字, 感格上下, 則何事不可做? 蓋誠者, 雖豚魚之至無知者, 猶有孚感之理, 群下雖無狀, 聖上乃以蕩平爲心, 何敢更以明比爲心哉? 惟願殿下, 立志堅固, 推誠待下焉. 臣又有惶恐者, 敢此陳達, 近來章疏, 極爲紛紜, 上自大臣, 下至庶僚, 無不被其侵斥, 臣在銓衡之長, 亦固知被斥之中矣. 雖異於擧名指斥, 而臣之惶蹙不安, 甚矣. 向日一疏, 以罪人一鏡之崇奬超陞, 侵斥大臣, 而臣在政地, 爲日已久, 前後以一鏡注擬者多矣. 臣誠萬萬惶懍, 且朴趾赫, 論故相臣宋時烈黜享事, 而其時臣爲禮曹判書, 參涉其事矣. 當時儒疏, 以黜享爲言, 而事係重大, 故與大臣, 同爲入侍陳達矣. 今者侵斥之言如是, 惶懍又加一層矣, 且其疏, 未知何所指摘, 而乃以非先王本意爲言. 臣於其時陳白曰, 道峯書院, 乃先正臣趙光祖獨享之所, 則竝享終爲未安, 當初入享時, 果有物議, 故相臣尹趾善, 疏陳其不可竝享, 卽爲允從. 其時儒生, 乘時急急配享, 而政院, 以已配爲達. 肅宗大王下敎曰然則置之云云, 則先大王本旨所存, 亦已仰認, 此與非先王本意云者, 指意不同, 則不足呶呶與辯, 而終不勝惶感之心矣. 故事一品以上, 有榻前辭職之例, 臣以壬寅以後, 三爲吏判, 權要之地, 因仍久據, 如是能免大段顚沛乎? 且侵斥如是, 懇乞遞改臣職, 仍加罪罰. 上曰, 趾赫誣陷廷臣之狀, 予已洞知矣, 安意行公. 肇曰, 下敎如是, 安敢更達, 以臣才具雖欲竭誠補國, 而罪戾當益增矣, 晝宵俟譴而已. 肇又起伏曰, 臣待罪宗簿寺, 以御號事, 有所仰達矣. 向日書下養性二字, 以列朝事見之, 太祖大王·仁祖大王御號, 有軒字窓字矣. 肅宗大王, 本以軒名賜之, 今於二字之下, 加以軒者, 未知, 何如? 當初或有所商量, 而不爲書下乎? 上曰, 孝廟潛邸時號, 無軒字乎? 肇曰, 無矣. 上曰, 以士大夫家言之, 必加軒字然後好乎? 肇曰, 士大夫家, 多有若軒·若庵·若齋·若堂等字矣. 上曰, 旣以軒號賜之, 則加軒字, 宜矣. 肇曰, 初則自上書下, 而臣旣親聖敎, 今不必更爲書下乎? 上曰, 唯. 奏畢. 諸臣以次退出.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 3일

승정원일기 581책 (탈초본 31책) 영조 즉위년 12월 3일 임신 29/48 기사 1724년 雍正(淸/世宗) 2년李光佐에게 傳諭한 결과를 보고하는 尹惠敎의 서계

○ 同副承旨尹惠敎書啓, 臣敬奉聖諭, 傳諭于議政府領議政李光佐待命處, 則以爲, 勿待命之命, 半夜荐降, 惶恐感泣, 而念臣所遭, 至爲罔極, 不可自立於天壤, 顧因身帶摠護, 未得代之前, 不敢決去, 惟有不離司敗一步地, 得威命乃已, 差可以少伸公議, 仍前席藁, 啜泣達曙, 不自意聖恩愈益隆重, 十行天札, 丁寧反復, 承宣又復臨諭, 卿心洞知之敎, 誣言深察之旨, 實出於尋常之外. 臣雖滅死萬萬, 更有何餘憾? 粉身摩頂, 亦何以上報此如天之恩眷? 至於坐而待曉之敎, 奉讀及此, 尤不勝淚成血也. 昨日面諭之命, 豈臣子所敢違? 況入覲天光, 少暴危忱, 庸非臣至願, 今者又承此敎, 臣苟人耳, 寧不感動, 而顧念臣所被, 乃何言也? 究其設心, 其誰欺乎? 一句靜言尋繹, 愈見其叵測, 與其聞此般憯誣, 無寧溘滅而無知, 庶此心之少安, 尙可以天鑑之昭燭, 敢思冒沒於周行乎? 矧臣前席請譴, 屢次膺命, 皆因異恩不敢孤, 嚴命不敢違, 未免冒沒趨承, 而今乃以淟涊行公, 計出要君爲言, 勿論所遭本事, 卽此八字, 何等罪惡? 臣復强此而承命, 則又將以何許惡名十倍於此者加之也? 進亦罪也, 不敢進亦罪也. 世間窮蹙, 寧復有此, 然不敢進之, 非慢天日, 或賜昭察而進之, 爲罪人, 方以不測擬之, 臣何以自脫也? 臣之去就, 於是決矣, 惟有亟伏違命之誅耳. 此命未下之前, 亦何敢退歸私次? 伏惟聖上, 日月於臣, 父母於臣, 寧不惻傷於此乎? 儻蒙鐫臣職秩, 改卜賢德, 使國事毋闕, 仍畀臣少延微命, 則成全之澤, 何啻再生臣身? 窮迫之極, 號呼全不知裁. 尤臣罔赦之罪, 卽伏聞藥院請診, 有待臣同入之命, 此亦豈人臣所敢片時遲後者, 而自劃如右? 祗承無路, 鈇鉞之降, 祗自泣竢云矣, 敢啓. 傳曰, 朝遣承宣, 以待卿來, 今觀書啓, 不勝愕然. 以卿爲國之心, 習儀未行, 入診姑寢, 而不少慮念耶? 仍坐便次, 待卿入來事, 更往傳諭.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 3일

승정원일기 581책 (탈초본 31책) 영조 즉위년 12월 3일 임신 30/48 기사 1724년 雍正(淸/世宗) 2년趙泰億에게 傳諭한 결과를 보고하는 尹惠敎의 서계

○ 又書啓, 臣敬奉聖諭, 傳宣于議政府右議政趙泰億待命處, 則以爲, 臣荐承勿待命之敎, 而罪名未勘之前, 不敢退去, 一味泥首, 惟俟刑章之遄加, 不意復遣承宣之臣, 諭以十行溫綸, 至以盡瘁之心, 予已洞知, 誣詆之言, 亦以深察爲敎, 不知負罪之臣, 何以獲此於聖明之下哉? 噫嘻, 臣之無才蔑能, 百不猶人, 惟其願忠之誠, 固是素蓄, 及當嗣服之初, 猥蒙特達之知, 一月之內, 超擢至此, 前後恩榮, 曠絶千古. 臣雖糜身粉骨, 何以報答其萬一哉? 追先帝報階下, 正是臣夙夜所自勉者, 顧以何心, 爲欺負吾君之事哉? 特以福之過而災必至, 寵之極而忌先集, 拜相纔兩月, 遭口語, 狼狽顚頓, 凡幾度矣. 同一逆腸之誣, 爛熳相議之讒, 放肆無忌憚之斥, 迫脅君父之說, 愈出愈憯, 非殿下至仁至明, 臣安得保有今日? 而許多交亂之言, 俱不得見售於淵鑑所燭, 則今言者, 又以此萬萬危險之言, 反臣筵奏本旨, 極意構捏, 有非尋常讒誣之比, 此將以戕害臣湛減臣而後已. 今殿下, 謂臣以盡瘁國事, 諭臣以深察誣詆, 俯仰天地, 臣可以爲人矣. 雖今日退塡丘壑, 更復何憾? 而顧臣近日所遭讒構, 實古今之罕有, 若臣乍出乍入, 去就無所據, 亦古今輔弼之臣所未有也. 人雖不言, 臣實靦顔, 區區私義之放倒, 固不足恤, 而傷損朝體, 爲如何哉? 其不可以聖上之已加照察, 遂得自同於恒人, 遽議昌進於周行也, 明矣. 縱聖上曲賜哀憐, 不欲加之以刑辟, 亟宜斥退臣身, 俾得息影收響於畎畝之中, 使人言自止, 朝象得靖, 實是公私大幸也. 緣臣無狀, 日積撕捱, 獨使至尊, 憂念國事, 以致丙枕靡安, 坐而待曉, 至降如渴之旨, 而臣之情事, 萬無一趨承之勢, 孤負恩命, 罪合萬殞, 伏地哽塞, 不知所達云矣, 敢啓. 傳曰, 朝者諭予至意, 望卿造朝, 日已昃矣, 承宣還也, 而展覽書啓, 卿心邈然, 愕然之心, 無以爲諭. 噫, 誠意之不孚, 至於此哉? 奚但慰卿, 實有一言于卿者, 今坐待卿, 卿勿困我, 幡然入事, 更往傳諭.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 3일

승정원일기 581책 (탈초본 31책) 영조 즉위년 12월 3일 임신 37/48 기사 1724년 雍正(淸/世宗) 2년신병이 있고 적임자가 아니라는 이유로 遞職해 줄 것을 청하는 尹游의 상소

○ 大司諫尹游疏曰, 伏以臣, 待罪邊邑, 重爲水土所傷, 滯痰膠着左邊上厥下注, 幾至不遂, 此已爲難治之症, 而最是濕瘡重發, 浹月苦劇, 累浴境內溫泉, 僅得少減, 近日又復遍體浸淫, 隨續膿潰手足, 手足肢末, 無一完肌. 亂貼膏藥, 所見醜惡, 以此病狀, 斷無供職之望, 而銀臺之除, 諫省之命, 或怵於分義, 或迫於事勢, 間嘗力疾趨承, 亦非可强而爲者也. 日昨參鞫罷退之後, 寒熱大作, 瘡勢益熾, 毒氣內攻, 嘔逆頭痛等症, 一時兼劇, 而股陰足踝, 赤爛烘腫, 行步拜跪, 無以成儀, 故不能進參於殷奠, 且闕起居之禮, 臣心悲缺, 當復如何? 而臣罪至此, 萬殞猶輕, 陳章請譴, 見阻喉司, 一味蟄伏, 只自悶縮矣. 不意大臣陳稟, 以臣差備局副提調之任, 臣聞命驚駭悚蹙, 莫省所出也. 竊念備堂, 專管軍國機務, 參論廟謨, 雖例兼諸堂, 猶且揀一時才望, 況以下大夫之秩, 而膺是選? 蓋所絶無而間有者, 從前見歷, 罔非地望才識爲當代第一人, 今日人物, 雖曰眇然, 豈可以如臣常蔭晩進, 望實空疏者, 突然苟充於重選? 臣心恧縮, 已不可言, 而其於朝家任人當器之道, 豈不大舛哉? 昨日違召, 不但疾之萬萬難强, 亦所以恭俟駁議之來也. 天牌再降, 不敢更逋, 謹此隨詣於禁扃之外, 而其不可冒進之勢, 如右所陳. 抑臣又有私懷之懍然以懼者, 臣以衰門孤生, 只有兄弟二人, 而後先倖竊, 塵冒法從, 過福之戒, 居恒怵惕, 乃於近日, 蒙被不世之隆顧, 起廢滌垢, 驟進不已, 榮貫邇列, 迭踐周歷, 分涯濫溢, 鬼神必猜, 而況薇省·玉署之長, 俱係極選, 兄弟竝據, 雖非公法應避, 而言議論思之間, 自多妨礙, 故前輩之輒引私義, 必遞乃已, 良以此也. 臣雖愚迷, 豈昧於此義, 而耽榮冒蹲, 自速盛滿之災, 終墜前輩之風也哉? 此又寧被違傲之誅, 而終不敢承應者也. 伏乞天地父母, 諒臣病狀之實難强, 才具之極無稱, 私義之至不安, 亟遞臣實兼兩任, 以重公器, 以安賤分, 不勝大願. 答曰, 省疏具悉. 備堂除命, 實循公議. 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 3일

승정원일기 581책 (탈초본 31책) 영조 즉위년 12월 3일 임신 45/48 기사 1724년 雍正(淸/世宗) 2년역적 金一鏡을 비호하고 잡아들이는 것을 지체하는 金始鑌 등을 竄逐할 것 등을 청하는 李倚天의 상소

○ 前持平李倚天疏曰, 伏以臣民無祿, 仙馭遐陟, 日月易得, 因山奄迫, 伏惟聖情哀慕, 益復罔極. 嗚呼, 大行大王, 以至仁盛德, 式遵祖宗之徽規, 授我殿下以三百年丕基, 則其光明正大之擧, 可謂超出百王, 而一種邪議, 蘖芽於初, 百端變故, 同出一軌, 而今者權益寬·李明彦·尹容輩, 相繼投疏, 凶言悖說, 無所不至, 援立擁立, 其果安於此等說, 俱爲絶悖無倫, 其脅勒誣汚, 胡至於此耶? 且伏聞大臣, 以定策國老門生天子之言, 陳達云, 其誠然乎哉? 所謂國老門生, 卽唐朝昏亂之日, 閹豎輩, 援立庸君之事也, 何敢以此等辭說, 引諭提論於咫尺前席之間哉? 若此不已, 則將至於君不君臣不臣, 言念及此, 不覺骨靑而心寒也. 噫嘻, 自有逆鏡事以來, 殿下試看廷臣, 有一人爲君父請討之言哉? 居近密者, 一倡營護之論, 而柳時模不思出處等語, 恣意熒惑, 已極萬萬痛惋, 而至若金始鑌之以有心無心, 巧爲假設之辭, 抑揚閃弄, 反復眩亂, 一以爲探試上意之計, 一以爲逆鏡藉口之地. 噫嘻, 痛矣, 彼始鑌, 以己巳餘蘖, 投合時議, 出入相門, 受其頤指, 作爲倀鬼, 其奸情慝態, 不忍正視, 其人之求媚效力之計, 固不足深責, 而以殿下之明聖, 猶不能覷破其情狀, 以勘其罪, 臣竊慨惑焉. 殿下旣命鞫問逆鏡, 則處分不可謂不嚴, 而前後伸救之輩, 接踵而起, 莫之能禦者, 豈有他哉? 護逆之類, 泛以護黨斥之, 薄罰不過削罷而止, 如是而其可望懲奸情治逆黨哉? 尤所駭痛者, 鞫廳罪人之拿來, 事體嚴重, 必爲晝夜兼程, 乃是不易之典, 重治逆之道也, 逆鏡之赴配也, 觀望遲回, 緩緩作行, 拿鞫命下, 已踰一旬, 而逗遛近畿, 行路皆傳, 國言喧騰, 人皆憤惋, 則奸狀將綻, 筵奏先發, 欲爲掩跡彌縫之計, 究其設心, 其誰欺乎? 金吾諸堂, 果能依法例刻日定限, 則必不若是其稽緩, 臣未知其間, 有甚謀計, 而殿下之命令, 不行至此, 他尙何說哉? 凡係逆鏡事, 事事而如此, 言言而如此, 其逆焰之鴟張, 黨與之縱恣, 能使君令, 有所沮格, 則雖是拿來之後, 亦安保登時訊鞫, 明正典刑乎? 殿下若不將此輩護逆之罪, 一一重勘, 則雖日降明旨, 必無治賊之日, 臣謂宜覆逆承旨, 營護玉堂與始鑌, 金吾堂郞, 一倂竄逐, 然後國賊可討, 君誣可雪矣. 朴胤東之製進輓詞一句, 命意陰慘, 下語叵惻, 有非人臣所敢萌於心發諸口者, 聖鑑雖已俯燭, 略施警責, 而關係至重, 不可問備而止, 臣謂亟加究問, 快正其罪, 斷不可已也. 至於鄭東後削黜之啓, 有駭惋者, 東後之論大臣討逆之責, 視三司尤重, 而淟涊行公於三司譴罷之後者, 於事理, 當乎否乎? 雖以其箚啓觀之, 死有餘罪, 無面可顯云爾, 則輿論所在, 不啻較然, 而殿下以沮敗鞫事爲敎者, 實是萬萬情外, 在前鞫獄方張之日, 以事論大臣者, 非止一二, 則何可以鞫事之將設, 不論其當論之事乎? 尤爲可笑者, 人告其逆, 而反欲自治其人, 乃忽引嫌於放肆之斥, 霎時胥命, 計出要君, 輿儓下賤, 莫不掩口竊笑, 廉隅一節, 何暇責之於此人乎? 臣目擊卽事, 不勝憂憤, 略效一二蕘說. 伏願殿下, 留神察納焉.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 4일

승정원일기 581책 (탈초본 31책) 영조 즉위년 12월 4일 계유 17/34 기사 1724년 雍正(淸/世宗) 2년柳鳳輝에게 傳諭한 결과를 보고하는 洪景輔의 서계

○ 假注書洪景輔書啓, 臣敬奉聖旨, 傳諭于陽川銀杏亭村議政府左議政柳鳳輝所住處, 則以爲, 臣昨自金吾, 奔逬出城, 轉及先隴之下, 殆若逃遁之爲者, 誠亦出於萬萬不獲已, 而前後面諭之聖敎, 辜負若無記識者然, 寸心耿結, 終夜無寐, 寧欲鑽地以入而不可得. 卽者史官, 又傳聖諭, 辭旨懇惻, 有逾尋常, 臣奉讀至捨予何至於此之敎, 魄褫魂飛, 淚盡繼血, 只自震越罔措而已. 臣之所遭人言, 未嘗去一逆字, 幸蒙聖上天地於臣, 父母於臣, 不惟曲全其軀命, 又復榮之以爵祿, 諭之以誠信, 恩數曠絶, 傍觀感泣, 古人所謂粉骨糜身, 有不足以諭, 臣欲報罔極之心, 此臣所以不暇他計, 三出而三入者也. 臣計本不在於要君, 而臣之所蒙被君恩, 至於此極, 則人之爲言, 亦無足怪. 若其鞫事之不敢自按, 臣嘗箚陳面懇, 而終不獲命者也. 伏想日月之明, 亦已鑑燭, 臣不敢費辭爲自恕之計, 而臣之不敢復入修門, 於此決矣. 恩諭之下, 終不敢爲冒沒趨承之計, 隆恩盛渥之萬一圖報, 唯以他生結草爲期, 臣情到此, 當復何如? 瞻望雲天, 惟有悲涕盈襟, 儻蒙聖明俯加憐察, 速賜處分, 則因山之日, 臣當舁進陵下, 以爲少伸情禮之地. 至於王人之久淹鄕村, 尤極惶悚, 更乞遄命召還, 而命召又非在外之臣所可仍帶者, 不得不每煩呈納, 尤增死罪云矣. 大臣無承命入京之意, 臣則姑爲仍留, 緣由馳啓. 傳曰, 日昨傳諭之批, 罄悉予意, 而今觀書啓, 卿辭愈切. 噫, 予旣知卿之心, 則雖有誣詆之言, 予豈一毫致疑於卿? 而向者之擧, 予以謂過, 則今日此擧, 尤爲過矣. 予雖不明, 漢唐明主, 於待大臣始終不一者, 嘗切慨歎矣. 予於卿, 倚待已重, 則以卿體國之誠, 必不若是, 而況因山之期不遠, 尤非大臣居外之時, 予志固定, 決難勉副, 卿其須體至意, 安心入來事, 更爲傳諭.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 5일

승정원일기 581책 (탈초본 31책) 영조 즉위년 12월 5일 갑술 7/34 기사 1724년 雍正(淸/世宗) 2년날이 추워 聖候가 염려되므로 山陵에 隨轝하라는 명을 거두어 줄 것을 청하는 賓廳의 계

○ 領議政李光佐, 率二品以上, 詣賓廳啓曰, 臣等敢陳一國含生悶迫之情, 乞寢山陵隨轝之命, 冀幸聖上勉抑至情, 快循群請矣. 及承聖批, 十行懇惻, 諭以必行, 此誠出於殿下出天之孝思, 臣等相顧感泣, 咽不能讀, 至於寧欲無聞之敎, 此豈臣子所敢承聞? 震慄之極, 心膽欲墜, 承此敎而更有煩冒, 夫豈分義事理之所敢出? 而顧臣等所言宗社大計, 於此而一毫放過, 則罪通于天, 其何以自容於覆載? 殿下之自伸情禮, 豈非人情天理之極盡處? 而視臣等所爭, 輕重之別, 不可竝日而論. 臣等, 安敢不冒萬死而畢其辭乎? 夫大冬窮臘, 甚雪極寒, 通宵號擗, 子夜出宮, 侵晨於荒野, 竟夕於寒山, 躬臨玄隧, 辭訣哀痛, 昏黑動駕, 犯夜還宮, 而保其不傷損, 夫豈理也哉? 萬一觸冒感傷, 或疝氣重發, 或他恙兼作, 將爲之奈何? 三百年宗社, 寄在殿下一身, 兩慈聖哀疚中, 亦惟殿下是依, 殿下縱欲自盡於匹士之孝, 其可得乎? 孝悌之本, 雖不以貴賤有間, 所以行之者, 則大夫與士庶, 已爲懸別, 況於君上, 豈可與匹庶比論乎? 臣等雖無狀, 各有父兄, 同稟常理, 何忍不仰體殿下之情理? 而關係至重, 處萬事不可易, 豈臣等所敢遷就於其間者哉? 殿下一向牢拒, 則惟有退就司敗, 甘受大何, 雖萬死, 無承命之道, 情迫于中, 語失倫脊, 尤增惶懍. 伏乞聖明, 洞觀大體, 亟命停止, 毋或留難, 萬萬至幸, 臣等不勝泣禱. 答曰, 予意, 已諭於日昨批旨, 而卿等, 不諒哀痛之情, 一啓二啓, 猶且不止, 心情抑鬱, 無以爲諭, 鎭日煩瀆, 徒傷予懷, 而亦多有重事掣肘之慮矣. 卿等, 感予之心, 念事之重, 願勿更煩焉.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 5일

승정원일기 581책 (탈초본 31책) 영조 즉위년 12월 5일 갑술 8/34 기사 1724년 雍正(淸/世宗) 2년宗社를 위해 聖候를 보존해야 하므로 山陵에 隨轝하라는 명을 거두어 줄 것을 청하는 賓廳의 두 번째 계

○ 賓廳再啓曰, 臣等, 伏承批諭, 辭旨懇惻, 至以願勿更煩爲敎, 臣等之焦遑抑塞, 於此又加一倍矣. 臣亦有秉彝之天, 苟非萬萬不得已者, 安敢不奉承, 而只事煩瀆, 以傷我殿下哀疚之情哉? 今此隨轝之行, 禮經·國典, 天理人情, 俱不容已, 殿下斷然行之是也. 然自有是命以來, 上自公卿, 下至庶僚, 及夫中外士民, 莫不深憂過慮, 遑遑不能定, 夫其故何哉? 凌犯晨夜, 經涉郊野, 觸冒氷雪, 感傷風寒, 哀摧於哭泣辭訣, 憊瘁於撼動勞勤, 始自前夜子時, 以迄于翌日之夜, 無片刻之少休息, 此雖在閭巷匹庶, 其傷損疾病之慮所必至, 況殿下平日居養, 何如, 近來積傷, 何如, 保無他虞, 其可望乎? 念之不勝其寒心, 今殿下一身, 宗社所託, 臣民所依, 殿下之身, 非殿下之所自有也. 如有毫分不自愼重, 萬一因此有不安節, 其於宗社何, 臣民何? 伏況兩慈聖日夜哀遑之中, 所以憂慮於殿下者, 當復何如? 若或少忽於愼疾之道, 貽憂於兩慈聖, 則殿下雖追悔, 其將奈何? 殿下之敎曰, 堯·舜之道, 惟孝悌而已矣, 今日徑情直行, 以伸匹士之常節, 是謂孝悌之道乎? 上而念宗社之重, 體慈聖之念, 下而順一國之人心, 答群下之顒祝, 是謂眞正孝悌乎? 不得畢辭, 殿下必曉然知所擇矣. 臣等辭竭意窮, 無以感回天心, 乃其言, 則非但擧國之所同情, 實是神人之所協謀. 寧以違旨, 被萬戮不得請, 則終不敢退. 伏願殿下, 更加深慮, 快收前命. 答曰, 前後之批, 罄悉予意, 而卿等之不諒, 一至於此, 益切哀痛, 不知所諭. 予志固定, 決難勉從, 勿復無益之啓, 少慰哀痛之心.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 6일

승정원일기 581책 (탈초본 31책) 영조 즉위년 12월 6일 을해 47/54 기사 1724년 雍正(淸/世宗) 2년崔道章을 잘못 뽑았다는 이유로 遞職을 청하는 沈珙의 상소

○ 吏曹參議沈珙疏曰, 伏以, 臣宿患塊痛, 重發於連參政席之餘, 症情極其危重, 五六日之內, 出入鬼關者, 不知其幾許, 喘息奄奄, 若將垂絶. 方欲疾聲請急之際, 亦有情勢萬萬難安者, 玆敢冒死陳暴焉. 頃日聖敎, 以身帶軍銜人, 通擬承宣望事, 申飭銓曹, 臣亦思所以仰體聖明蕩平之意, 而第久枳人疏通, 不輕而重, 必須諸僚爛漫相議後, 乃可行之, 而今者長僚之入而稟旨也, 茫無所聞, 出而通擬也, 亦全然不知, 有何頃刻難緩者, 而使之至此乎? 且自政院, 旣發簡問, 而不待答通, 先入望筒, 亦何意耶? 武弁銀臺, 係是極選, 而崔道章, 旣非人望所歸, 且臨政獨通, 大違政例, 其能免人言, 而可以保其職耶? 凡係堂上通塞, 右堂主之者, 乃是流來政法, 待長官參政時擧行, 例也, 而今臣則特以疲殘之故, 不能有無於其間, 使莫重銓格, 自臣而壞了無餘, 將何顔面, 仍冒於職次, 以益其嗤點乎? 疾病沈痼之外, 廉隅旣如是難强, 不得已仰瀆於嚴廬哀疚之中, 伏乞聖明, 諒臣情病, 特遞臣職名, 一以延殘喘, 一以存政格, 千萬幸甚. 臣治疏將上之際, 以承旨差出事, 召牌遽降, 而顧臣之情勢病狀, 如右所陳, 決無膺命之望, 玆敢僅僅力疾, 舁到闕外, 陳章徑歸, 臣尤死罪. 答曰, 省疏具悉. 昔日承宣, 今日擬入, 而有何爛漫商議之事乎? 予未曉也. 爾其勿辭, 調理察職.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 6일

승정원일기 581책 (탈초본 31책) 영조 즉위년 12월 6일 을해 50/54 기사 1724년 雍正(淸/世宗) 2년자질이 부족한 것과 모친의 간병을 위해 遞職을 청하는 李日躋의 상소

○ 持平李日躋疏曰, 伏以, 臣之職名, 如有一分可冒之端, 臣之私義, 如有一分可强之勢, 則屢牌之下, 何敢一向違召, 自速慢蹇之誅? 況因山只隔一旬, 鞫獄今方竝訊, 此亦[不]宜人臣敢言私之時, 而第伏念士夫立身, 防範宜嚴, 臺閣處義, 廉恥尤重, 不可不更陳, 不可冒不可强之實, 或冀聖明之諒察焉. 噫, 臣稟性骪骳, 本非皎潔之徒, 志氣凡庸, 元無介特之操, 則非敢以古人之所以出處辭受者, 猥自標置, 而顧其所叨之職, 則乃聖朝耳目之寄, 卽一世風憲之任, 亦豈可以其人之無似, 竝與其職而褻之也哉? 夫糾人論事, 自是臺閣之所主, 則在聖朝官人之道, 必須妙簡一時之望以居之, 方可以爲人彈壓, 免人蹈藉, 而如臣者, 骨體多疏, 不諳事例, 語默失宜, 合致狼狽, 淸朝帷幄之臣, 據義而斥退者, 在臣而言之, 只當含笑而甘心, 若論之以公體, 則疏野賤臣, 初入言地, 纔申問備之請, 反遭劾遞之論者, 豈不誠爲臺閣上一大可笑事乎? 勿論其事之輕重大小, 莫若永刊臣名, 且退臣身, 不復擬之以言議之地, 然後庶可使臺閣增重, 而今若以日月之稍久, 輒諉旣往之事, 譴罰之太輕, 謂無深嫌之端, 速出行公, 只以承聖命爲恭, 則雖自欲仰首伸眉, 糾一人論一事, 而世之將淸議者, 必將唾而鄙之曰, 是人也自劾之不暇, 反劾人爲? 然則其所以辱朝廷而輕臺閣也, 尤當如何? 臣雖自待甚輕, 決不忍以身蒙此愧, 而苟此任也. 抑臣於殿下之所以視遇臣僚者, 亦不能無嘅然者, 輒此略陳, 庶以爲臣求遞之一端焉. 伏覩殿下聖慈卓越, 睿學高明, 恩周萬物, 識超百王, 凡此在廷臣僚, 率皆碌碌, 宜無足以當上心者, 臣愚死罪, 妄忖天意, 豈不以朝臣之無足敬憚者, 故不能無嫚易之心乎? 旣無以敬憚, 又謂之嫚易, 必亦謂人君馭下之道, 只以爵祿而縻縶之, 則可使之受吾穿絡, 皆入於鞭策之下, 未知殿下之心, 或出於此乎? 若然則此錢若水所以忼慨而高引者也. 竊觀殿下之責勵臣隣也, 不問其所遭之淺深, 所辭之輕重, 一切以分義二字驅率之, 必使之督出爲第一道理, 臣則竊以爲不然也. 人臣事君, 分義廉恥, 有時而互相輕重, 若夫致位旣崇, 受任亦隆, 身非己有, 與國休戚, 則其進其退, 固或不敢自專. 至於新進疏賤之臣, 必須以耿介自勅, 冒沒爲恥, 堅守枉尺直尋之戒, 益勉難進易退之節, 則其所以有補於恢張四維之政, 未必不逾於一時分義之得伸而已. 視彼失志鬱鬱, 無官戚戚, 不計國葬之奄迫, 肄儀之中輟, 沒廉喪義, 百計鑽進者, 其患得患失之鄙與不鄙, 亦明王之所當垂察處也. 臣於此時, 若又抆拭彈蹤, 唐突臺端, 則彼必圜視而四起, 擧將有腐鼠相嚇之猜, 寧不恥哉? 臣雖不腆, 亦不忍爲此也. 儻殿下從今以往, 凡於臣隣接遇之際, 不專以爵祿而縻之, 不但以分義而驅之, 惟視其所遭所辭之輕重淺深而酌量之, 若其引小嫌, 而故自違逋, 當大事而强自退避者, 固當策勵勉出, 常若不足, 而亦復稍開一線廉恥之路, 得使守防範重廉隅之徒, 自盡其私義, 必也正己以後正人焉, 則上可以光聖朝使臣以禮之道, 下可以遂人臣立身不苟之節, 豈不誠臣主俱榮, 而如臣之負劾宜遞者, 不必更事乎籲呼煩訴, 自當首入於鐫改之中矣. 且臣於情勢應遞之外, 又有私懇之萬萬迫急者, 輒敢竝陳, 惟聖明留神焉. 臣家有偏母, 年衰病痼, 長委床席, 居常懍懍, 窮窶旣極, 兄弟終鮮, 朝夕麤糲之具, 寒煖調護之節, 專以臣之一身爲命, 依依眼前, 不曾有數日之離矣. 只緣臣不孝無狀, 徒知爵祿之可戀, 宦游之可樂, 七旬東幕, 千里周流, 騁馹傳食, 一己之光榮則極矣, 顧念親側, 侍娛無人. 天涯隻影, 魂夢累驚, 方知聖人不遠遊之訓, 宜作千古爲人子者切骨之戒, 誓擬幹事, 西還解官, 自在事君事親, 較量短長之日, 庶盡一室喣哺之樂矣. 及其歸也, 母子相持, 驚喜若夢, 中間違離, 不滿百日, 而思想爲勞, 毛髮頓改, 寒餧莫禁, 形神益瘁, 子獨何心, 能不傷歎? 又自數日以來, 重觸風寒, 添患感冒, 舊恙新症, 乘時交劇, 老人精力, 枵落殊易, 今方尋醫問藥, 獨自焦遑. 以此情理, 斷無離側供仕之望, 更乞亟遞臣職, 永伸子職, 以公以私, 千萬幸甚. 治疏將上之際, 得聞罪人就拿庭鞫有命, 召牌纔入, 旋又狎至, 事迫勢猝, 不遑他顧, 竭蹶趨承, 冒沒入肅, 而坐臺席對府隷, 實無顔面之可施, 右僚旣出, 參鞫有人, 則以臣如此之踪地, 如此之私情, 決不可以乘急暫出, 貪榮仍據, 而今若揚揚出入, 自同他人, 則人將不食臣餘. 玆敢退循初守, 更申前說, 將此委折, 略附於元疏之末, 伏乞聖明, 竝賜矜察焉. 答曰, 旣出膺命, 强又引嫌, 殊涉太過. 爾其勿辭, 救護母病.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 7일

승정원일기 581책 (탈초본 31책) 영조 즉위년 12월 7일 병자 29/54 기사 1724년 雍正(淸/世宗) 2년李光佐에게 傳諭한 결과를 보고하는 鄭錫三의 계

○ 鄭錫三啓曰, 臣敬奉聖旨, 傳諭于金吾門外, 議政府領議政李光佐待命處, 則以爲, 臣之今日所遭罔極, 猶是歇後語, 跼蹐天地, 一身無措. 席藁淹伏, 冤號飮泣, 不自意史官纔還, 承宣已儼臨, 奉宣特降之恩諭, 筵席下敎, 略又承聞, 開釋煥若陽春, 照燭昭如白日, 臣九死顚頓之中, 承奉出常之異恩, 惝怳靡定, 血淚泉逬. 人之歐臣益急, 至納於萬仞坑塹, 而輒蒙聖上隨加濟拔, 陞之平地, 生死肉骨, 未足喩此, 闔門隕結, 豈能報答萬一? 祗自瞻天攢手, 不自知一死之所矣. 臣之體膚, 理不敢自惜, 況敢惜奔走之微勞, 而顧念人方以覆載所不容者, 直加之臣身, 此與崔補之泛論, 又萬萬懸絶. 君父之開譬敦勉, 雖如此, 尙可以憑恃寵靈, 爲一分冒進之圖, 重自陷於恣行不忌之科乎? 縱荷聖度涵貸, 不加鈇鉞, 必須自屛於窮山絶境, 杜門不見人面而死, 方可以少紓臣痛傷冤刻之情矣. 慈聖天和未復之中, 又命豫進素膳, 驚憂罔涯, 而人臣之義, 顧不敢爲婦寺之恭, 身如牢繫, 轉動無路, 瞻望悲泣, 只竢萬殞. 顧今院僚有故, 陳請無路, 尙冀聖上之自內懇稟, 感回慈聽, 竝此附奏, 尤增死罪. 臣謹當竢神魂稍定, 以尺疏陳籲云. 大臣仍留待命之處, 無意承命, 臣則姑爲仍留之意, 敢啓. 傳曰, 卿之被誣, 予已洞察. 身帶保護之任, 慈候未復常之前, 又有行素之命, 此非引入之時, 卿其安心勿待命, 須念大體, 卽爲入來事, 更爲傳諭.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 7일

승정원일기 581책 (탈초본 31책) 영조 즉위년 12월 7일 병자 46/54 기사 1724년 雍正(淸/世宗) 2년역적의 供招에서 나온 사람을 拿覈하지 않았다고 洪得一의 배척을 받은 것에 대해 변론하는 李台佐의 상소

○ 草土臣李台佐疏曰, 伏以, 天降大割, 大行大王, 奄棄群臣, 率土含生, 攀號哀慕, 久而冞深. 日月不居, 因山奄迫, 伏惟聖孝罔極, 靡所逮及. 如臣不肖, 受恩如天, 庚子大喪, 今日國哀, 適皆私制在身, 重壞蓐蟻, 旣不能下從, 楹西攀擗, 亦不能隨人, 只自瞻望殯殿, 血涕叫號而已. 臣以酷罰未死之頑喘, 宜不敢求生於天地, 而卽伏聞湖西人洪得一疏中, 有名出賊招, 終不拿覈, 及尙儉·必貞獄事彌縫, 不問締結誰某之語云, 臣聞來骨靑魂褫, 置躬無地. 人臣一日負此名, 將何以自立於覆載之間? 不敢以常節自拘, 走伏金吾門外, 席藁泥首, 以俟嚴命, 而顧此衰麻之身, 區區哀臆, 非臣自言, 無以上聞, 敢此越例陳暴, 仰冀聖明之臨燭焉. 所謂名出賊招云者, 似指逆望橫誣兩委官及數三卿宰, 而臣名亦入其中事也. 此事, 豈忍復提? 然而伊時事實, 聖明容有未盡垂察者, 人之爲言, 又至於此, 欲語則抑塞, 欲無辨則又非臣義之所敢安. 蓋得一疏中所云逆望首告云者, 卽當初庭鞫時事, 厥後下本府鞫問時, 乃發誣及諸臣之言, 故相臣趙泰耉·崔錫恒, 方在鞫坐, 親聞其言, 登時辨理, 臣則旣非獄官, 大臣筵白之後, 始聞的寄, 追後胥命, 疏請窮覈, 伏蒙先大王昭暴之敎矣. 聖明若一覽鞫案, 其死中緩獄, 白地構誣之計, 必莫逃於日月之明, 而臣之最所崩心剜骨, 直欲無生者, 一生砥礪, 只在於赤心忠報, 質諸神明, 而乃於白首苫塊之中, 復以罔極之言, 濡舌自白, 俯仰穹壤, 此何人哉? 至於不問締結云者, 有不足多辨. 辛丑十二月二十九日, 逆宦鞫廳請對時, 變通金吾堂上, 翌日臣始除同義禁, 參按鞫事, 必貞已先斃矣. 臣等謹以慈聖諺敎中, 一宮人締結宦寺事, 發爲問目, 反復嚴訊於逆儉, 締結必貞, 謀爲大逆之狀, 節節取服, 明正典刑. 得一所謂不問誰某云者, 何所據而發耶? 此則事實尤爲昭著, 臣無事於力辨矣. 噫, 今臣所被, 苟非萬萬凶憯, 何敢以釁禍殘喘, 自同平人, 煩冒章疏, 而上款則不忍聞之言也, 下款則掩護凶逆之極罪也. 此冤未雪, 無以齒列人類. 前輩居憂之日, 若遭此等情境, 亦多陳章辨暴者, 玆不得不昧死陳聞. 臣方寫此疏之際, 伏聞大臣以草土賤臣之名姓, 煩達睿聽, 至有勿待命之敎, 恩出常格, 事曠前聞, 祗奉恩言, 且感且泣, 誠不知死所也. 臣之此擧, 固出於崩迫痛冤, 號天哀訴, 而其瀆擾嚴廬之罪, 又無以自贖矣. 臨疏迷霣, 語無倫脊, 竝冀聖明之憫諒焉. 臣無任云云. 批答在前

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 7일

승정원일기 581책 (탈초본 31책) 영조 즉위년 12월 7일 병자 47/54 기사 1724년 雍正(淸/世宗) 2년자질이 부족하다는 이유로 免職을 청하는 李眞望의 상소

○ 前江華留守李眞望疏曰, 伏以, 天禍我邦, 仙馭上賓, 五載之內, 巨割重仍, 如喪之慟, 殆遍窮谷. 日月易得, 菆塗且啓, 伏惟聖慕靡逮, 痛隕愈新. 臣初受居留之命, 陛辭於大喪之後, 仰懷遺渥, 俯念重務, 悲隕惶懼, 日深一日. 乃於月前, 伏奉除旨, 以臣爲弘文館提學, 又於日昨, 得聞史局堂上差下之報, 臣驚駭惶惑, 莫省厥由, 實不知置身之所也. 念玆館閣之任, 必取一時文學才望之表著者, 而臣之魯莽蔑裂, 不獨臣所自知, 擧朝之人, 無不知之, 是何一朝公然以萬萬不近之華銜, 被之臣身也? 臣於文辭, 才分鈍劣, 雖使自少至老, 篤志力攻, 定不猶人, 況臣少嬰脾病, 一生痞痼, 數卷文字, 曾不能作聲讀過, 只得隨人撏撦, 晩始倖第, 縹帙芸緗, 手未嘗觸, 鉛槧呻呫, 初非己事, 十餘年來, 尤懶散悠忽, 平居不以一字遮眼, 宿昔剽獵, 亦已作沒字碑矣. 今乃强名以詞臣, 責之以潤色黼黻, 則聽聞之駭異, 姑且無論, 其臨事窘迫, 不成模樣, 斷可知矣. 臣登朝以來, 淸塗顯仕, 輒先於人, 雖中心愧恧, 若無所容. 或意輓近, 官人率循門望, 先蔭所及, 自至推排, 乃玆館職, 本取文詞, 不專視世閥, 則今日驟玷, 尤是萬萬意想之所不到. 況史局撰述, 又不獨取文詞, 必擇博聞淵識者, 所以重史事也. 以臣孤陋昏塞, 設有雕篆薄技, 尙不可與議, 況竝此而全無乎? 目今人才眇然, 要官重職, 每患注擬之艱難, 而至於詞掖妙選, 自有定價, 前後踐履者, 未嘗有如臣之白地獵取, 則名器之汚辱, 官方之壞亂, 自臣身始矣, 豈非大可駭大可懼者哉? 且此史職, 曾已一忝, 而果招人言, 不敢出脚, 終至坐罷, 則再除之下, 尤何敢冒沒承當, 復激峻發之公議哉? 臣聞命以來, 日夜悸恐, 寢食靡甘, 不得不据實陳暴, 以俟處分焉. 臣於治疏將上之際, 卽接邸報, 又以臣塡差於籌司堂上矣, 何乃淸要之任, 一時埤委於罔肖之賤質, 至於此哉? 尤極驚惶, 罔知攸處. 臣之迂疏蒙昧, 不識機務, 決不可與聞於軍國之未議者, 其視先授諸職, 尤有加焉, 則又何可假以空名, 以益中外之嗤點哉? 伏乞聖慈, 諒臣懇迫之忱, 深惟難愼之道, 所有諸職, 竝行鐫免, 使公選毋溷, 私分獲安, 不勝幸甚. 臣無任云云. 批答在前

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 7일

승정원일기 581책 (탈초본 31책) 영조 즉위년 12월 7일 병자 53/54 기사 1724년 雍正(淸/世宗) 2년辛丑年 이후의 科第가 공정하지 못했다는 羅學川의 배척에 대해 진달하고 大臣이 大殿을 모함한 罪人을 掩護했다는 말에 대해 분명한 입장을 밝힐 것을 청하는 李匡德의 상소

○ 弘文修撰李匡德疏曰, 伏以, 臣不言之罪, 萬殞有餘, 露章自列, 冀蒙處分. 向日恩批, 不惟不罪, 又從以諭之以爾心旣公, 何引已往之嫌? 臣捧讀以來, 感激惶悚之極, 反不勝訝惑之至. 不省臣何以得此於聖明, 而聖明亦何從以知臣如此也? 夫遍歷三司之職, 目見可言之事, 而一味逡巡, 終不敢一言者, 苟非媕婀疲劣之無比, 則卽必染汚黨護之最毒者, 臣恐聖明於此亦或失言矣. 且臣伏聞, 前正言羅學川疏論科第之不公, 而其詆辛丑以後尤力云. 臣始未得見全疏, 不敢徑自引嫌矣, 昨來, 館吏始爲謄示, 則其所爲言, 萬萬駭怖. 臣雖未知其指點者, 果在何人, 而歷數朝列, 臣最不才, 則人言之來, 想由於臣. 士子之出身, 猶處女之許人, 一受點汚, 終身莫洗. 臣方以不言之三司, 尙欲引義而自退, 況又作不公之及第, 而復可一日行於世乎? 爲及第則不公, 爲三司則不言, 首尾平生, 已無餘地. 有臣如此, 聖主猶不之罪乎? 有一於此, 猶不敢自齒於士大夫, 況兩皆難贖之罪, 而有可以揚揚冒居於淸華之列乎? 此臣所以決意自劃, 雖萬被嚴誅, 終不得進一步地者. 不然則臣猶人耳, 亦豈不知聖恩之終不可孤, 臣分之終不可虧也哉? 天牌絡繹, 鎭日虛枉, 聖諭諄切, 非止一再, 而至於數昨以來, 連次嚴敎, 尤有所萬萬惶懍者. 欲進則大防在前, 欲退則嚴命迫後, 臣身到此, 祗有一死, 更何所言? 雖然, 臣於聖敎, 亦有所一二未曉, 有欲冒萬死仰質者. 聖敎曰, 日昨久未討論爲敎, 則爲經幄之臣者, 當趨命之不暇, 臣愚死罪, 不審此或殿下一時言語之過差耶, 抑眞以爲道理當如是耶? 若言語之過差則已, 苟以爲道理當如是, 則煞有語病. 夫君臣之分, 孰不知其至嚴, 而君有命, 臣又安敢不從也? 然古之人不曰從之, 必曰敬之. 敬之之義, 蓋不在於必從也, 於命令也, 揆之於義, 有可行者, 有不可行者, 不可行而必承之者, 其慢命也, 與可承而不承, 同罪於官爵也. 度之於心, 有安者有不安者, 不安而必受之者, 其傲爵也, 與當受而不受, 均失, 苟使不問其安與不安可行與不可行, 一惟以趨走不暇爲心, 則是畏君也, 非敬君也. 敬君者, 君日以尊, 臣日以忠, 畏君者, 君日以驕, 臣日以諂, 敢問殿下二者之間, 欲奚取也? 今臣所以自處者, 使審於義理者見之, 則固未知以爲如何, 而蓋其心, 則實有眞的不安者故耳. 其心則眞的不安, 而苟以殿下謂無可嫌之義, 故强屈以從之, 則設令其事也, 幸合於義, 其心也便已非義矣. 又不審殿下必欲使之知其非義, 而猶且爲之歟? 殿下意若曰, 經筵討論, 事體至重, 予旣以此爲言, 則爲予臣子者, 不可不捨私義, 而趨予命云爾, 則是固出於好學不倦之盛意, 然抑又有不然, 不知殿下招臣等, 欲與討論者, 只使之執經以前, 披卷以讀而已耶? 然則雖閹寺使令之列, 粗解句讀, 皆可使之, 奚必乎圈選士大夫, 稱爲儒臣耶? 若殿下之意, 必在於揚扢經史之旨, 講究心身之術, 則此非謹於擇義者, 未可與義於此事矣, 未知殿下何爲而欲徒取趨命不暇之類也. 臣故以爲, 殿下好學之意若盛, 則必先察其謹於擇義者. 臣下勸講之忠誠篤, 則必不先以趨命不暇, 自處其身也, 且臣伏未知殿下何嫌乎臣之必執己意也. 臣聞治國之臣, 能行其意, 暴國之臣, 能行君令. 行其意者, 義之塗也, 行君令者, 佞之根也. 殿下嘗觀古史, 古之爲臣, 有不怵於威, 不疚於利, 惟己志之欲行者, 殿下以爲何如臣也? 有捨其所學, 毁其所守, 惟主意之曲循者, 殿下又以爲何如臣也? 伏想殿下之明, 必有以擇之. 臣故伏願殿下, 惟恐臣之或不能執己意, 而無以執己意爲臣病也. 分義之義字, 與義理之義字, 其實有同不同者, 大抵義理得, 則分義自在其中矣. 噫, 此固微事, 臣之敷演爲辭, 極涉張皇. 然臣竊觀, 殿下明斷出天, 聰察如神, 臨御之初, 首振頹綱, 有若以號令之必行爲務者, 故群臣顚倒, 不暇復以廉義爲顧, 人言之至深, 私義之難强, 雖如關西伯者, 亦不敢不出, 其餘積年逋召者, 無不一例强起. 近又因金一鏡事, 備忘屢下, 處分嚴明, 前有黨護之疑, 後有緩討之罪, 故大小臣僚, 無不驚惶喪魄, 戰掉不知所爲. 雖三事大臣, 慘被人言者, 進退出入, 一惟殿下之命是從, 而不敢復爲引義自重之計, 殿下之紀綱可謂振矣, 號令可謂行矣. 然臣之愚慮, 或恐殿下苟見其若是也, 輒以爲予之臣子, 予皆可得以穿絡之馳驟之, 一趨於予命, 則其害將至於傲然自尊, 眇忽群下, 呼來斥去, 惟意所欲, 逡巡自重之士, 不願立朝, 希旨射利之徒, 日進於前, 國事之非, 可立而待矣. 夫人謂大臣與誣上之罪人, 同一其心, 曲相掩護, 此何等大罪也? 殿下果已入其說, 以爲眞有是事, 則當卽加處分, 嚴示國法矣. 若謂雖或失於早討, 而其心則固忠於國家, 則又當嚴治譖誣之罪, 以絶傾軋之弊, 然後慰諭大臣, 使安其位, 以盡其懲討之誠. 今則不然, 一邊以若怒若敎之諭, 惹開黨伐之路, 一邊以面諭便次等敎, 劫致大臣, 此必殿下之心, 欲罪譖者, 則固已七八分有疑矣, 欲罪大臣, 則因山迫近, 國事難便, 故姑爲此羈縻之計矣. 臣愚萬死, 伏未知此時殿下之心, 誠乎不誠乎, 王乎伯乎. 王之爲王, 伯之爲伯, 惟在誠與不誠, 則伏未知此時聖學, 方在何等地位也, 惟其如此, 故於諸臣, 一例皆有輕侮驅使之意, 而無復以禮相待之心. 今此趨命不暇之敎, 雖是一時偶發, 而其實或恐甚麽意思中, 飜出得來也. 臣之妄度妄言之罪, 萬戮難赦, 然伏願聖明, 雖罪臣身, 特察臣言, 則千萬幸甚. 臣於向日置對蒙宥之後, 因羅學川疏, 陳章引嫌, 見阻喉司. 又於伊日特敎, 卽治此疏, 而迫於門限, 未及入呈, 又有禁推之命, 纔蒙恩釋, 天牌踵臨, 感恩畏義, 謹此趨詣, 而顧臣本來情地之外, 復於副提學尹淳之疏斥, 又有一倍難安者. 夫臣所引不言之咎, 固是大者, 姑捨勿論, 卽以最微者言之, 以官則同朝物議, 峻枳於三司之擬矣, 以科則在鄕名官, 橫加以黯黮之誣矣, 比諸十數年前一時橫逆, 輕重如何? 此莫非臣平日行身賤汚, 一館之中, 尙恥以廉恥相責, 故遣辭之際, 不覺其堂上自處, 而堂上處人也, 臣不勝萬萬慙恧之至. 伏乞聖明, 察臣前後情地, 快賜譴罰, 以幸公私事. 臣無任云云. 批答在前

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 8일

승정원일기 581책 (탈초본 31책) 영조 즉위년 12월 8일 정축 28/28 기사 1724년 雍正(淸/世宗) 2년无妄閣에 趙泰億 등이 입시하여 金一鏡에게 徒黨을 말하게 하는 문제, 無道한 말을 한 金一鏡을 처벌하는 문제, 金一鏡에 대해 親鞫을 하는 문제 등에 대해 논의함

○ 子時, 上御无妄閣. 右議政趙泰億, 判義禁沈壽賢, 同義禁南就明·黃爾章, 左副承旨崔宗周, 掌令申KC04443, 正言尹彙貞, 假注書李憙, 記事官李喆輔·申致謹入侍時, 崔宗周先捧推案匣以進, 諸臣以次入侍. 趙泰億進伏曰, 夜深寒極, 此非請對之時, 而鞫獄事急, 敢此相率來請矣. 此時丙枕不安, 侵曉殿坐, 不審聖候, 何如? 上曰, 無事矣. 泰億曰, 各殿問安, 則此非問寢之時, 姑不敢仰問, 而只以鞫事陳稟矣. 今日則罪人有停刑嚴問之命, 故以判付內辭緣及新條件, 出問目, 反覆嚴問, 則罪人所供, 比前頗詳, 新條件亦多有吐實者, 而至於下款所招, 語涉上躬, 萬萬凶悖. 其曾前所犯, 姑舍勿論, 只此一着, 萬萬驚痛, 有不忍聞者, 不可以循例請刑, 故與諸堂, 冒夜請對, 以爲稟達處分之地. 若自上下覽推案, 則可以知之矣. 內侍出推案於匣, 捧以進之, 上取而覽之. 有頃, 泰億仰問曰, 盡爲下覽乎? 上曰, 渠之供辭, 雖不見之, 敎文措語, 已爲斷案, 言之亦爲汚口矣. 今見此供辭, 渠之心曲盡露矣. 泰億曰, 渠雖凶悖, 豈謂有如此萬萬不道之言哉? 沈壽賢曰, 此供辭一出之後, 不敢循例議啓, 故來請稟處矣. 泰億曰, 前招則以爲蹀血一款, 出於妄發, 萬死猶甘云, 而今番則以不能審愼爲辭, 此語便是承款, 至於沙丘之說, 謂以或者之言改之云, 故自初庭鞫時, 屢次盤問, 而不肯指的發告, 每以何可賣友求生爲言, 再次刑訊, 終不直招, 今日又以爲朋友五倫之一, 豈可臨死賣友云云, 屢加嚴問, 終不吐實. 未知其所謂或者之果是誰某, 而至於蜚語妖惡一款, 則以爲此乃師命·致祥之事云, 故更爲鉤問, 則師命伏法, 曾以此事云, 而此乃年久之事, 臣等亦不能詳記矣. 內屋戚聯一款, 渠以謂此乃金壽恒罪死時, 臺啓中語, 故用之於昌集罪目云, 而其父時事, 豈可引用於其子乎? 上曰, 金壽恒事引用云者, 語不成說矣. 泰億曰, 至於殿下自視以下, 乃人臣不敢萌於心而發於口者, 其下數轉語, 無非不忍聞之兇言, 而旣出於罪人之口, 故不敢不書之. 渠雖窮凶極悖, 亦豈意至發如此之兇言乎? 此言旣出之後, 便是斷案, 直以此論斷之外, 更無他道矣. 更加嚴刑之請, 亦不敢循例陳啓矣. 此等不忍聞之言, 如是傳達, 亦極痛心汚口, 而旣出供辭之後, 不得加減, 乃是鞫獄事體之所不可已, 故敢此登對以稟矣. 上曰, 矣身之意, 竊以爲以下, 渠之逆心, 盡露無餘矣. 南就命曰, 渠雖包藏逆心, 豈意其至於如此乎? 此言旣發之後, 便是一罪, 更無可問之事, 直爲論斷之外, 有何道理乎? 泰億曰, 問目中, 以判付內, 汝雖徑斃, 當明典刑之敎, 反覆嚴問, 則渠以謂快意法外, 非矣身之所知云云, 此一款語, 亦極悖慢, 更無一毫可以容貸者矣. 黃爾章曰, 相臣已盡陳達, 更無可喩, 而人臣爲此不道之言, 豈可一息容貸於覆載之間乎? 上曰, 以漢時事言之, 語犯於上, 則乃大逆不道, 腰斬之罪, 而漢法太酷, 予嘗以以言語文字爲斷案爲非矣. 至於此事, 則以渠敎文章疏見之, 足爲斷案, 而所以鞫問者, 欲盡覈其心跡, 昭告於梓宮, 布告於八域而後, 予之心事, 可明矣. 今此自視若以下, 渠之平日心曲, 盡現露矣. 渠雖兇惡, 亦有秉彝, 朋友之倫, 自謂知之, 至於君臣之大倫, 何敢如是滅絶也? 申KC04443曰, 以渠敎文及疏章見之, 可知其包藏禍心, 而今日不道之言, 至於如此, 豈可一刻容貸於覆載之間乎? 尹彙貞曰, 此供辭, 足爲斷案, 爲人臣子, 發此不道之言, 豈可一日假息乎? 泰億曰, 設令前無他罪, 只此一言, 萬戮難貸矣. 壽賢曰, 此言旣出之後, 更無可問. 爲人臣子, 以此等兇悖不忍聞之言, 萌於心而發諸口, 不道文字之用否, 至此而無容更問矣. 上曰, 予之心事, 右揆想亦知之. 辭不獲已, 以至于此, 予之此心, 可質神明. 向來逆變之出, 誣言駭怕, 雖欲濯於潁川之水, 何可得乎? 渠雖兇慘, 苟有心腸, 亦知彝倫, 何敢以此等言語, 萌於心而發於口乎? 渠之逆心, 不止於此. 若不待結案而誅之, 則後世將以予謂殺渠滅口, 雖爲人上, 其可一時忍此乎? 疏儒亦以親鞫爲請, 而此與向殯殿, 發大逆之言有異, 墨縗討罪之義, 不可以施之, 故委諸卿等, 使之嚴鞫. 予若不倚仗大臣及金吾諸臣, 則何爲委以鞫事乎? 泰億曰, 臣等請對之意, 以其逆心盡露, 更無可問, 故敢請以此一罪論斷矣. 上曰, 豈其然乎? 儒疏中, 以一鏡治一鏡之說, 卿等亦尙以爲難安. 予雖爲人上, 而至於大行朝, 有君臣之義焉. 聞此罔極之誣, 豈可不爲辨白, 而徑斷其罪乎? 渠之用意所在, 當更親問而處之矣. 泰億曰, 然則親鞫節次, 磨鍊乎? 上曰, 卽時親鞫事, 分付. 泰億顧謂壽賢曰, 判義禁親承傳敎, 先出分付, 可矣. 壽賢卽起拜趨出. 上曰, 常時則親鞫, 每於仁政門爲之, 今則無他可合處所乎? 泰億曰, 仁政門近於殯殿, 其他可合處所, 退出後, 考例稟定, 何如? 上曰, 依爲之. 泰億曰, 丙戌年親鞫李潛時, 臣爲問郞矣. 其時諸大臣因潛疏, 胥命者多, 肅廟以親鞫事體至重, 故相臣申琓等, 皆命召入參鞫. 今聞左議政柳鳳輝, 自待命所已還陽川, 與領相竝一體命召, 使之參鞫, 何如? 上曰, 鞫事至重, 此豈大臣引咎之時? 遣史官竝卽命招, 可也. 泰億曰, 問事郞廳退出後, 當考從臣官案, 以在京無故人, 啓下矣. 遂以次退出, 時漏下四鼓矣.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 9일

승정원일기 581책 (탈초본 31책) 영조 즉위년 12월 9일 무인 32/38 기사 1724년 雍正(淸/世宗) 2년건강을 해칠까 염려되므로 大行大王의 因山日에 山陵에 따라가겠다는 명을 거두어줄 것을 청하는 賓廳의 두 번째 계

○ 賓廳再啓曰, 臣等前後啓辭, 實是擧國同情之言, 庶幾聖明俯察乎至誠血懇, 或有以抑至情而收成命矣. 卽伏見聖批, 則辭旨愈益懇切惻怛, 讀之未半, 不覺五情之摧裂, 涕血之交逬也. 今玆殿下之必欲隨詣禮文之所載, 情之所不可已也. 臣等亦何心腸, 必如是强瀆, 不思所以將順孝思哉? 我國列聖之不曾隨詣, 已成累朝之定禮, 未嘗以禮文所載, 而或行之者, 誠以事勢之有不得不然者矣. 經宿之地, 固不可行, 卽日還宮之處, 宜若勝於經宿, 而臣等之所深憂切慮悶迫而不自止者, 正以卽日還宮之難, 反有甚於經宿處從容返駕之時故也. 啓欑之後, 夜不得就寢, 先曉而動駕, 十餘里郊原氷雪之中, 觸冒嚴寒, 山上多風之地, 帳殿虛冷, 終日哀號, 不得一刻休息, 晡時下玄宮封隧之節, 自致遲延, 哭辭回駕, 曛黑前難以期必, 其勢必夜深後還宮. 如是而無觸冒傷損之慮者, 萬萬無此理. 殿下只以至情之所迫, 不暇深思, 乃曰酌量之已盡, 予志之旣定, 反責臣等之不諒而煩請, 至以哀鬱病作, 則是非比六氣之感爲敎. 噫, 聖諭至此, 臣等雖至頑如木石, 豈不哀隕感動, 而第殿下之欲徑情而必行者, 特迫切之私情, 臣等以死必爭者, 卽宗社之至計也. 明知其有必至之憂, 而徒畏煩瀆之誅, 不以準請爲期, 則是不特負殿下也, 乃負宗社也. 殿下縱欲必行乃已, 獨不念列聖陟降之靈, 眷顧憂念於冥冥之中乎? 伏況兩慈聖, 當因山之日, 竟夕號擗, 送殿下之行, 抵暮不還, 則其時悶慮之至, 懸企之切, 必至於損愆天和, 而殿下若或有觸寒致傷之節, 則兩慈殿惟疾之憂, 尤當如何也? 以殿下至孝之心, 曷不念及於此乎? 殿下又以心不能自定, 安乎? 不安〈乎〉? 至有疾作之慮, 此尤有不然者. 聖人存心, 雖當悲哀痛切不可堪處, 必須觀理節抑, 務得其中可也, 而豈宜不忍於一朝之情, 不顧宗社之重, 不念兩慈聖之憂, 不思節哀之道, 輕犯愼疾之戒, 徒以任情伸志爲主乎哉? 伏願聖上, 上念列聖朝所以不得行之由, 俯循群下不得請則必不止之情, 亟寢山陵隨詣之命, 以慰一國臣民之望. 答曰, 前後之答, 罄悉予意, 卿等之不諒, 胡至此極? 亟停斯言, 以安予心.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 9일

승정원일기 581책 (탈초본 31책) 영조 즉위년 12월 9일 무인 36/38 기사 1724년 雍正(淸/世宗) 2년병이 있다는 이유로 削職을 청하는 柳鳳輝의 상소

○ 左議政柳鳳輝疏曰, 伏以, 臣昨於金吾泥首之所, 忽伏承親鞫時入參之命, 不暇他計, 顚倒祗承. 及至罷出之時, 特命進前, 申諭備至, 臣誠感激, 不知死所, 只以久御帳殿, 萬分惶悶, 略陳危悃, 未能畢辭而退, 玆不得不更此哀籲, 惟聖明之憐察焉. 噫, 臣之前後所遭, 實古今之所未有, 而聖明之所以照察而開釋者, 亦前史之所罕見. 逮至今日, 人方推而擠之於千仞坑塹之中, 而聖上又爲之拯拔, 而措諸袵席之上, 是聖上實肉臣之骨, 而生臣之死, 卽所謂生我者父母, 再生者聖上也. 此豈臣遵用人臣仰感君恩之例辭也哉? 臣今年迫七十, 餘生無幾, 一息未泯之前, 所仰怙而仰恃者, 只是慈覆之天, 寧不欲死而後已, 以報聖恩之萬一, 而人言轉益罔極, 臣情轉益危蹙, 雖蒙大德涵貸, 不加鈇鉞, 亦宜自屛郊野, 生爲祝聖之民, 死作結草之鬼, 以爲少伸自靖之義, 其何可徒憑寵靈, 萌一分冒進之意乎? 臣之區區去就, 本不足上關聖念, 而從前面諭, 不啻丁寧. 昨日侵夜還宮之際, 又復眷眷面命者, 誠亦出尋常萬萬, 而臣若孤負, 則非但犬馬不若, 抑亦死有餘罪, 而初以逃遁之蹤, 後因胥命而入, 節次倖會, 因蹲不去, 則揆以道理, 萬無依據. 名爲大臣, 作一廉恥都喪之人, 則臣雖不足言, 其爲傷朝廷之體, 而貽縉紳之羞者, 顧當何如? 後之論臣者, 添此爲案, 則臣固無以自解於輿儓竊笑之斥, 而聖明亦難曲庇而屢赦之也. 顧今因山只隔數日, 攀號莫逮之痛, 益復如新, 苟使臣如可以自效於廞衛將事之列, 則臣雖今日留在, 明日顚沛, 亦有所不敢辭者. 念臣癃癈之狀, 其所自伸其情禮者, 不過俯伏路左, 哭泣送迎而已, 此則可以行之於山陵之下, 此臣所以退伏私次, 終宵失寐, 左思右想, 不得不爲此留疏徑還之計者也. 臣荷天高地厚之恩, 而絲毫之報, 此生難期, 有糜身粉骨之願, 而敦勉之下, 便卽決退, 衷情抑塞, 悲恨無窮. 瞻望宸極, 只自血涕沾襟而已. 伏乞聖慈, 俯賜矜悶, 亟命鐫削臣職, 勘定臣罪, 不勝萬幸.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 10일

승정원일기 581책 (탈초본 31책) 영조 즉위년 12월 10일 기묘 12/43 기사 1724년 雍正(淸/世宗) 2년山陵에 따라 가겠다는 명을 거둘 것을 청하는 趙泰億의 계

○ 右議政趙泰億, 率百官啓曰, 臣等以山陵寢幸事, 前後筵奏, 不知其幾, 賓廳之啓, 亦至六七, 而批旨一向牢拒, 至以日上十啓, 決難允從, 卿等更勿煩瀆爲敎, 臣等憂悶抑塞, 罔知所措. 不得不倡率百僚, 咸簉大庭, 齊聲合籲, 以冀聖聽之俯採焉. 今玆隨詣之擧, 非惟臣等以爲不可, 國人皆曰不可, 不特, 國人皆曰不可, 惟我列聖朝, 亦知其不可爲, 而未嘗行之, 以殿下之至明, 亦豈不知其不可, 而只以一時迫切之情, 欲行此必不可行之事? 臣等知其不可, 而惟瀆擾是懼, 不以準請爲期, 則是不但負聖上也, 乃所以負宗社也, 國人其將謂臣等何如耶? 天寒如此, 日短如此, 犯兩夜而往還, 決知其有萬分可虞者, 此係宗社大事, 實非殿下所可任情而直行者. 況兩慈聖憂慮之切至, 亦豈非殿下所可仰念而深體者乎? 袁盎有言曰, 陛下縱自輕, 奈宗廟·太后何? 盎之此言, 正爲今日準備, 臣等雖萬萬無狀, 區區愛君之誠, 豈欲下於袁盎乎哉? 日期已迫, 而兪音尙閟, 雖乘輿戎路, 玉趾將擧, 臣等有死而已, 萬無奉承之理. 蓋以不奉承, 而得罪於殿下, 則罪止臣等之身而已, 若殿下一有觸冒傷損之患, 則臣等雖滅死萬萬, 顧何足以贖其罪, 而亦何補於聖躬乎哉? 自非然者, 當此因山隔日, 哀疚益甚之日, 何敢不避煩撓强聒, 而不知止乎? 群情焦迫, 瀆冒至此, 伏乞聖上, 毋曰至情之難抑, 毋曰予志之已決, 俯察擧國同辭之不可沮遏, 亟寢山陵隨詣之命. 答曰, 近日賓廳之啓, 罄悉予意, 而誠未相孚, 至有盈庭力請之擧, 愕然抑鬱之外, 夫復何諭? 噫, 禮出於情, 於禮雖無, 情所不已, 則必可行也, 而況載於禮文者乎? 於情於禮, 斷不可不行之事, 卿等亦必恕諒, 而其所煩請, 一至於此, 實非平日所望於卿者也. 抑料未來之疾, 遽停不可已之事, 則予心安乎? 不安乎? 每聞此言, 徒增哀痛矣.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 10일

승정원일기 581책 (탈초본 31책) 영조 즉위년 12월 10일 기묘 24/43 기사 1724년 雍正(淸/世宗) 2년柳鳳輝에게 傳諭한 결과를 보고하는 閔畿의 서계

○ 注書閔圻書啓, 臣承命馳往于陽川銀杏亭左議政柳鳳輝所住處, 傳授命召, 則以爲, 臣之留疏徑還, 雖出萬萬不獲已, 辜負隆恩, 死有餘罪. 方此席藁, 恭竢嚴誅, 不意史官追到, 奉宣聖旨, 授臣命召, 令臣偕入, 臣拜跪承命, 惶恐感激, 實不知所以措躬也. 臣於疏中, 悉暴情懇, 伏想聖明, 有以下燭, 而顧以胥命之行, 幸蒙寬赦之恩, 而又緣勉留之眷, 仍爲盤礴之計者, 義之所不敢出, 此豈臣一毫自便之意哉? 臣旣無一分可以冒沒更進之勢, 而王人之留住鄕村, 至爲惶竦悶迫, 莫省所對, 只自悲泣而已云矣. 臣旣承偕來之命, 姑爲仍留之意, 敢啓. 踏啓字 .

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 10일

승정원일기 581책 (탈초본 31책) 영조 즉위년 12월 10일 기묘 33/43 기사 1724년 雍正(淸/世宗) 2년적임자가 아니라는 등의 이유로 遞差를 청하고 大殿이 山陵에 따라 가겠다고 한 일에 대한 所懷를 진달하는 宋宅相의 상소

○ 獻納宋宅相疏曰, 伏以昊天降割, 大行大王, 奄棄群臣, 伏惟聖上孝思罔極, 如臣者愚蒙譾劣, 最居人下, 而猥荷聖世之恩, 前後叨冒, 無非濫踰, 加以賦命險釁, 處地孤弱, 被人醜辱, 亦非一再, 杜門蟄伏, 無復當世之望, 而頃日太常除命, 忽下於意外, 臣不勝感激, 分義所在, 固宜卽肅恩命, 故忘廉冒恥, 出而行公矣. 其後掌憲之除, 出於萬萬意想之外, 而緣臣有事於父母墳山, 適出郊外, 以帶職下鄕, 致有禁推分揀之命, 出於格外, 感惶之心, 至今靡已. 今此諫院除命, 又下於臣身, 如臣無似, 何以得此於聖明之世? 揆以分義, 固當竭蹶趨承之不暇, 而顧臣年前所遭僇辱, 無復餘地, 今此所叨, 雖曰宿趼, 職是淸顯, 將何面目, 揚揚冒出, 以犯無恥之譏哉? 且臣稟性虛脆, 自少善病, 委頓床席, 食飮全廢, 雖欲强起, 其勢末由. 伏乞諒臣危懇, 特賜鐫免, 誠爲幸甚, 而臣於病伏中, 切有憂慮之忱, 略此仰陳焉. 自大行大王禮陟之後, 聖上含恤茹哀, 凡於喪禮, 無不親行, 孝友之隆, 逈出百王, 今日臣民, 孰不欽仰, 而第以宗社之憂言之, 則必須節哀保嗇, 俾不傷損, 然後可無他慮, 而臣伏聞, 聖上一日之內, 躬行祭奠, 哭泣之節, 至於六時之多, 而自初至終, 一無不參之時. 此雖出於大聖人之至行, 而其所損傷, 安保其必無? 群下之慮, 已不可盡言, 而又有山陵隨詣之命, 此實殿下欲伸情禮, 豈不爲當然, 而値此隆寒之序, 凌早曉而動駕, 久處荒冷之地, 犯深夜而還宮, 觸冒霜露之侵, 其所傷感, 理固然矣. 宗社臣民之憂, 曷以勝喩? 伏況祖宗朝, 本無已行之前例, 而殿下必欲徑情而行之, 終不允從於賓廳之屢啓, 臣不勝憂悶之至, 敢此附陳於乞免之章. 伏願聖明, 仰體祖宗付託之重及兩慈聖憂慮之意, 亟寢陵所隨詣之命, 不勝萬幸. 答曰, 省疏具悉. 旣往之事, 何必深嫌? 山陵隨詣之事, 情所不已, 予志牢定, 決難撓改也. 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 10일

승정원일기 581책 (탈초본 31책) 영조 즉위년 12월 10일 기묘 34/43 기사 1724년 雍正(淸/世宗) 2년병세 등을 이유로 遞職을 청하는 洪萬朝의 상소

○ 副司直洪萬朝疏曰, 伏以臣之癃廢之狀, 已悉於前後控免之章矣. 頃於辭遞敦府之日, 以老病詳知爲敎, 逮下之仁, 感戴靡極, 而臣之任使調息, 得至今日, 何莫非生成之澤也. 第臣病情, 固非時月間可瘳, 重以深冬以來, 寒感外襲, 火熱內攻, 胸膈痞塞, 呼吸不平, 墐戶塞竇, 若保嬰兒, 作一籧篨之物者, 已月餘矣. 前頭上諡·改銘旌·別奠看品及虞主奉審陪進等事, 以太常職掌, 臣當奉行, 而顧此床簀餘喘, 轉側須人, 跨馬往來, 萬無其望. 陳章請急, 一味見阻, 目今期日已迫, 若不早賜變通, 則臣身顚頓狼狽, 姑不須論, 而莫重典禮之臨急苟簡, 當復如何? 仍伏念, 因山漸迫, 百僚奔遑, 而臣獨息偃在家, 前後哭班, 一竝廢禮, 又不得少效一日之勞, 以伸追報之誠, 有若專昧分義, 惟事圖便者然, 豈不知臣罪之萬萬難赦, 而又此哀籲而不知止者, 誠出於萬不獲已. 且於此際, 山陵寢幸事, 庭籲方設, 義當竭蹶趨參, 同聲力請, 而亦無起動之勢, 有臣如此, 生不如死. 伏乞天地父母, 俯諒危懇, 亟遞臣職, 不勝幸甚. 答曰, 省疏具悉. 以疾未參, 有何所傷? 太常提擧之任, 今姑勉副焉. 卿其勿辭, 調理行公.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 10일

승정원일기 581책 (탈초본 31책) 영조 즉위년 12월 10일 기묘 35/43 기사 1724년 雍正(淸/世宗) 2년갑자기 斃死한 睦虎龍을 門外에서 正刑하는 일 등에 대한 所懷를 진달하는 鄭宅河의 상소

○ 前獻納鄭宅河疏曰, 伏以昊天不弔, 聖后賓天, 伏惟聖情, 益復罔極. 卽伏聞逆鏡依嗣基例, 只施正刑之法, 噫, 逆鏡誣辱兩聖之罪, 實千古所未有之兇逆, 雖萬段斬戮, 豈足以懲其罪之萬一哉? 亂臣賊子, 何代無之, 而以不忍聞不忍言之說, 肆然加之於君父, 無所顧忌, 自有載籍以來, 未有如逆鏡者也. 其兇獰頑忍, 不卽輸情於親鞫之下者, 尤極萬萬絶痛. 國家治逆之典, 不施於鏡, 而於何施之, 而誅止於其身, 豈可以慰先王在天之靈, 洩輿人之憤哉? 臣謂宜亟施逆鏡以逆律, 懸首藁街, 戮其孥, 瀦其宅, 上以告宗廟與仙寢, 下以宣敎八方, 使一國臣庶, 曉然逆鏡之爲逆, 然後庶有辭於天下後世矣. 至於虎龍之兇逆, 與逆鏡一而二, 二而一者也. 徑斃於一夜之間, 不得取服, 其爲失刑, 孰甚於此? 罪人致斃後正刑, 乃是治逆之極典, 則不行於應行處所, 而直行於門外者, 實違戮屍之法, 宜與逆鏡, 同施逆律, 以嚴懲討之典焉. 臣憤惋之極, 敢進一言, 伏願殿下, 留神察納焉. 答曰, 一鏡·虎龍, 雖正典刑, 思之兇言, 心骨猶痛. 門外正刑, 律文所在, 而究其心, 則與逆何異? 一鏡旣從嗣基之例, 虎龍則追正典刑, 乃是治逆之律, 爾言是, 特施懸街之律焉.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 10일

승정원일기 581책 (탈초본 31책) 영조 즉위년 12월 10일 기묘 38/43 기사 1724년 雍正(淸/世宗) 2년朴趾赫이 李義淵을 庇護하고 廷臣을 構誣한 일 등을 이유로 削職을 청하는 徐宗廈의 상소

○ 執義徐宗廈疏曰, 伏以臣頃忝臺職, 情病俱苦, 坐違嚴召, 自速譴罷矣. 不意敍命纔下, 除旨繼降, 臣誠感激惶隕, 靡所容措. 臣本庸駑, 屢叨言責, 絲毫莫裨, 愧懼恒積, 今何可每恃寵靈, 抗顔冒進於已試蔑效之地哉? 況玆霜臺亞席, 地望自別, 儻非風裁獨持者, 宜莫居之. 如臣巽懦, 豈可濫竽? 且臣於向者, 不言三司特罷之敎, 竊有所惶懍者. 臣之前後入臺, 非止一再, 則不言之咎, 不宜獨逭, 豈可以已罷倖免, 而揚揚復出乎? 矧又朴趾赫之疏, 萬萬駭怖. 直以義淵不道之語, 謂之忠言, 而盡驅廷臣於罔測之科, 截去其姓, 絶悖無倫. 臣之名字, 亦入其中, 至今思之, 毛骨俱竦. 以聖上日月之明, 雖已洞燭其情狀, 亟施逬裔之典, 而臣身之汚衊, 有不可勝言, 何可以事在旣往, 而晏然而已? 以此情勢, 決難冒進. 昨於嚴召之下, 不敢坐違, 趨詣九閽之外, 略陳控籲之疏, 此與例讓, 逈然有異, 而喉司不諒, 無端退却, 終犯違慢之科, 恭竢譴何之至, 聖度天大, 罰止問備, 臣於此, 益感格外之恩, 而踪地之窮蹙, 轉加一倍矣. 不得不更申血懇, 瀆撓於嚴廬之下, 伏乞天地父母, 亟命鐫削臣職名, 仍治臣罪, 千萬幸甚. 答曰, 省疏具悉. 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 10일

승정원일기 581책 (탈초본 31책) 영조 즉위년 12월 10일 기묘 41/43 기사 1724년 雍正(淸/世宗) 2년災結을 加給하는 일에 대해 진달하여 大臣의 배척을 받았다는 등의 이유로 遞職을 청하는 宋寅明의 상소

○ 忠淸監司宋寅明疏曰, 伏以臣量己量任, 萬萬不稱, 而感激恩旨, 怵畏分義, 不得不淟涊承當, 而到任之後, 詳察本道形勢, 則民力已竭, 列邑難支, 賦稅之重, 逋欠旣多, 隣族之弊, 流亡相繼. 臣仰憂國計, 俯念邦本, 非不欲弊精竭智, 彌縫牽補, 庶不負朝家委寄之至意, 而才疎手生, 事與心違, 早晩顚沛, 固已自料矣. 臣於月前, 以道內災結數外加給事, 露章自列, 冀蒙譴何, 及奉批旨, 不惟不加之罪, 誨責溫諄, 逈出尋常, 至今莊誦, 惶感深切. 卽伏聞同月二十七日引見時, 大臣論臣專輒, 乃有問備之罰, 臣聞命悚懍, 罔知攸處. 夫災政至重, 不可擅許, 自專之罪, 理無倖免, 則嚴命之下, 固當泯伏承受, 而第臣苦心, 寔出於萬不獲已, 則不敢不略陳事實, 庶蒙照察焉. 本道今年農形, 種種被災, 海溢旣慘, 花田全失, 各邑報災, 非不十分節損, 而畢竟磨勘, 猶且夥然, 萬結旣難分俵, 白徵又所不忍, 則加給之外, 更無他道. 且臣妄意以爲, 朝家之定給災結, 若欲稍示限節, 要令毋大濫越, 則固爲得宜矣, 而必欲一切靠定, 毋少出入, 恐是決難行之政, 除非印出套子, 何能如是恰當? 況且劃定災結, 雖是朝家之令, 而仁恤民隱, 卽我聖上之意. 且臣所以急於寬民, 略有加給, 竊自附古人從意不從令之義, 而可幸無罪者也. 然臣之未及狀請, 自陷於專輒之科者, 夫豈樂爲? 抑亦朝家使然. 臣觀近來外方, 凡有籲號, 急如沃焦, 而廟堂過加審愼, 重如挽强, 等待回下之間, 輒有後時之弊. 本道前監司狀請加給, 許久懸望, 末梢歸虛. 卽者舊還上定式關文亦到, 歲律已窮, 窮民赤立之後, 雖方嚴督, 恐亦無及. 設令臣有所狀稟, 必將與此同歸, 矧今時象不靖, 大臣難安, 政事堂中, 殆無暖席, 覆稟之際, 遲速難期. 差費日字, 便已過時, 雖蒙準許, 亦無實效. 賦稅難捧, 每由於田政之遷就, 關係公私, 誠非細憂. 百爾思量, 計無所出, 不得不有此率爾區處之失, 其罪誠重, 而其情誠慼矣. 念臣踵頂, 罔非恩造, 寸心銘鏤, 糜粉是期, 苟可以利國便民, 少有補於聖上祈永之治, 則雖以此萬被誅戮, 亦所不辭, 末勘微罪, 何敢自解, 而但念擅輒二字? 罪名甚重, 藩臣得此, 益無所容. 玆敢披瀝肝血, 仰瀆仁覆之下, 伏乞聖慈, 亟遞臣職, 仍勘臣罪, 不勝大幸. 答曰, 省疏具悉. 其允請推者, 乃所以重事也. 今卿擅給之由, 日昨疏批, 已諭予意, 以一時問備之罰, 何引咎之至此? 卿其勿辭, 須遵前旨, 卽出行公.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 11일

승정원일기 581책 (탈초본 31책) 영조 즉위년 12월 11일 경진 15/34 기사 1724년 雍正(淸/世宗) 2년山陵에 따라가겠다는 명을 거둘 것을 청하는 趙泰億의 다섯 번째 계

○ 議政府右議政臣趙泰億, 率百官五啓曰, 昨日連陳四啓, 謂或可以少回天心, 已諭毋煩之敎, 又下於聚首顒企之中, 臣等益復抑塞, 終宵憂迫, 不得不又此仰籲焉. 夫此事雖曰五禮儀所載, 而列聖朝莫之行焉, 則今殿下不可行者一也. 山陵雖曰孔邇, 一日之內, 往返之至難, 反有甚於經宿處, 則殿下之不可行者二也. 兩慈聖哀惶罔極之中, 又以殿下之行, 爲憂慮悶迫, 則殿下之不可行者三也. 殿下一身, 宗社神靈之所付托, 一國臣民之所仰望, 其不可自輕而自由者, 不待臣等言, 而殿下亦知之矣, 殿下之不可行者四也. 上自大臣·卿宰, 以至百官庶僚, 無不咸造而齊籲, 以不得請則不退爲心, 則擧國同情, 此可見矣. 殿下雖欲必行乃已, 有不可沮遏衆心, 殿下終不可行之者五也. 苟殿下行此而無可憂, 則臣等唯當將順孝思之不暇, 抑獨何心, 登筵席而涕泣苦請, 會賓廳而合辭冀寢, 終至於率百僚, 連日叫號而不知止, 至於如此耶? 自有成命以後, 首尾兩箇月, 大臣·諸臣, 以死力爭者, 誠以窮臘行幸, 曾前所無, 兩夜觸冒, 其憂必大, 今玆所請, 實是萬萬不可已之事, 區區至懇, 誠出於爲殿下也, 爲宗社也. 殿下之一向落落, 不少諒察, 何至此哉? 伏乞聖上, 亟加三思, 特寢隨詣之命. 答曰, 今日前席, 已諭予意, 勿復更請, 少安予心.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 11일

승정원일기 581책 (탈초본 31책) 영조 즉위년 12월 11일 경진 19/34 기사 1724년 雍正(淸/世宗) 2년大殿이 山陵에 따라가지 않도록 大王大妃殿이 권할 것을 청하는 李光佐 등의 계

○ 大王大妃殿, 領議政李光佐, 右議政趙泰億, 率百官口傳啓曰, 主上殿下, 欲於發靷日, 隨大轝, 幸山陵, 臣等自初爭執, 極言渴論, 不知其幾次, 賓廳二品以上, 七次陳啓, 昨今百官庭請, 又至五次, 而終不能感格天意. 聖上出天孝思, 哀痛罔極之情理, 臣等雖無狀, 豈敢不仰體, 而臘月大雪寒, 犯夜出宮, 終日於山上, 又犯夜還宮, 大殿受傷, 必至之之勢, 如或疝症猝發, 則將若之何? 臣念及于此, 心骨俱寒, 雖被重罪, 決不敢奉承此命. 卽今因山只隔三四日, 尙未得請, 理窮勢極, 罔知所措. 極知仰達於慈聖之爲萬萬不敢, 而慈敎感回之外, 更無他道, 萬不獲已, 敢此陳達, 此乃宗社莫重莫大之事. 伏況此事雖載禮文, 三百年列聖所未嘗行, 孝廟國恤時, 顯廟嘗欲行之矣, 因慈敎停止, 祖宗朝攸行, 亦如此矣. 伏乞千萬懇勸, 期於回聽而下敎, 宗社不勝幸甚. 答曰, 大殿本有疝氣, 極寒欲爲擧動, 雖爲可悶, 山陵甚近, 常時擧動, 皆爲隨駕, 此時何忍不爲侍衛而往? 必欲隨往, 情理如許, 不忍挽止矣. 如是陳啓, 擧動, 當限停止, 開諭矣.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 11일

승정원일기 581책 (탈초본 31책) 영조 즉위년 12월 11일 경진 32/34 기사 1724년 雍正(淸/世宗) 2년병세와 정세를 이유로 遞差를 청하는 尹就商의 상소

○ 刑曹判書尹就商疏曰, 伏以日月不居, 菆塗將啓, 仰惟聖情, 哀慕攀痛, 何以堪處? 顧臣屛蟄江干, 跡阻朝端, 前後殷奠, 大小哭班, 一不得進參, 瞻望殯殿, 只自叫號, 有臣如此, 生不如死. 仍竊伏念, 臣智昧涉世, 命與仇謀, 橫罹毁謗, 前後何限, 而未有如今日人言之危險罔測者, 雖蒙聖慈曲庇, 開釋無餘, 疏批病狀, 荐下上來之敎, 而蹤跡孤危, 有不敢重入脩門, 刑獄任重, 亦不宜一向虛帶, 旣不得歸身司敗, 仰請嚴誅, 則亦宜連章請急, 冀蒙譴罷, 而縣道再籲, 亦涉煩猥, 一味悚蟄, 恭竢處分. 伏聞日昨筵中, 承宣之臣, 以臣帶職下鄕, 至請警責, 仍有推考催促之命云, 臣於是, 一倍震惕, 不知置身之所也. 臣雖愚迷, 亦豈不知任情出城之爲萬萬惶悚, 而所遭罔極, 不可一刻偃息於京輦之下, 亦不敢以常例自處, 終至於蒼黃逬出, 蓋由於萬不獲已, 豈臣樂爲而然哉? 此等危怖窮蹙之情, 庶乎見諒於上下, 而雖然, 妄作之罪, 亦無所逃, 以此律臣, 死亦甘心, 而聖恩天大, 薄示推勘, 催召之敎, 又下格外, 從古人臣之得此於君父者, 能幾人哉? 生死肉骨, 未足以喩其恩, 赴湯蹈火, 未足以報其德, 臣獨何心, 辜恩慢命, 自絶於慈覆之天, 而第念人之爲言, 旨意叵測, 中夜思之, 寢夢亦驚, 尙保殘喘, 實賴聖德. 今若徒恃寵靈, 揚揚復進, 則不知何等危怕之目, 隨後而發. 宋臣滕甫所謂儻因疑似, 復致人言, 至是臣雖欲自明, 陛下亦難屢赦云者, 其言誠悲切, 而政爲臣今日道也. 苟使臣早自斂退, 避遠世路, 則人雖欲百計構臣, 其可得乎? 此莫非臣貪恩而不知退, 冥陞而不知止, 福過分溢, 自取危辱之致, 爲今之計, 但當削名朝籍, 屛跡田間, 然後庶可以脫駭機而保危命矣. 夫豈有束帶趨班, 復玷榮塗之念哉? 臣於肅廟朝, 再忝訓局, 引疾乞遞, 而曲蒙聖慈愛欲其生, 屢濟醫藥, 頻輟御膳, 末乃以卿之乞解將任, 愈往愈懇, 終難强令察任, 今姑許遞, 以安卿心爲敎. 使臣得以專意調治, 復尋生路, 再生之德, 昊天罔極. 臣每念及此, 感涕輒下. 今臣怖危之情, 久而冞深, 狗馬之疾, 日與死近, 雖不敢歷擧病形, 仰溷宸聽, 而蓋其情病之難强, 比昔年不啻十倍. 若言其職任之緊漫, 則李官雖重, 亦不及於將兵之任, 其所變通, 恐不甚難. 儻蒙天地之垂仁, 日月之回光, 俯軫於此, 許臣斥罷, 俾得混跡於鄕里樵牧之社, 因山之日, 隨士民匍匐於廞衛之下, 少伸區區蟻蓐之誠, 則臣謹當含恩入地, 永圖結草之報矣. 情窮勢迫, 語無倫脊, 死罪死罪. 臣無任云云. 答曰, 省疏具悉. 開釋之後, 一向引嫌, 不亦過乎? 卿其勿辭, 從速上來行公.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 13일

승정원일기 581책 (탈초본 31책) 영조 즉위년 12월 13일 임오 53/57 기사 1724년 雍正(淸/世宗) 2년山陵에 따라가지 말 것을 청하는 合辭가 지연된 일 등을 이유로 削職을 청하는 李普昱의 상소

○ 修撰李普昱疏曰, 伏以臣於館職已是自劃之地, 則決無抗顔出肅之理, 今日讀寶, 事勢雖急, 而拘於本職, 終不能及時進參, 致令莫重大禮, 未免緣臣小退, 臣之罪戾, 不可勝誅, 而罰至問備, 催臣入參, 臣於是, 益不勝感惶震越之至, 分義是懼, 不得不黽勉入肅, 此豈臣有一分仍因蹲冒之心而然哉? 夫玉署之職, 何等淸顯, 何等職責? 假令臣之才學言議, 眞可合於論思之列, 或有人言, 則決不敢冒沒應命. 況臣才望, 萬萬不似, 不叶之論, 固無足怪也, 臣何敢歸之於悠悠往來之談, 而徒貪榮選, 揚揚就列哉? 頃除是任, 略暴危懇, 而殿下旣命禁推, 又令斥罷, 惶懔之極, 體粟猶在, 苟非有決然難冒者, 其何敢更事撕捱, 甘自陷於違慢之罪哉? 若令臣徒知恩敎之可感, 公議之可懼, 而廉隅一節, 擔閣一邊, 則是不幾於從他笑罵, 而他日忘廉恥之徒, 必將引臣爲口實, 以淸官爲不可失, 公議爲不足恤矣. 臣每以累聖世新化, 乖聖朝四維爲言者, 實慮夫此也. 古人有言曰, 士夫出處之得失, 實關風俗之汚隆, 然則臣身雖微, 出處之義, 固不可不審, 君命雖重, 風俗所關, 亦不可不念, 臣之今日辭遞, 豈欲效飾外例讓而止哉? 且臣於日昨筵敎, 又有所萬萬惶蹙者, 夫山陵隨幸之命, 雖出於聖上情禮之至, 郊野嚴沍, 晨夜動駕, 必致玉體之傷損, 在臣子憂慮之心, 庸有其極哉? 庭請旣設之後, 則三司之合辭, 宜不容少緩, 而臣適値挽章書寫之役, 日子已急, 故因都監變通, 旣未能躬造於庭籲之班. 書送謹悉於合辭簡通, 以爲聯名之地, 合辭之經日未行, 雖非臣罪, 而及聞筵敎, 不任惶懍, 未及引避, 有此移拜, 豈敢以已離憲職, 少弛震惶之心, 而晏然於榮次乎? 玆又退出闕門, 拜章而歸. 伏乞聖明, 諒臣力陳之意, 實懼於公議, 察臣必辭之義, 亶出於至懇, 亟命鐫削臣職, 仍勘臣罪, 以肅朝綱, 以安微分, 不勝萬幸. 臣無任云云. 答曰, 省疏具悉. 旣已肅命, 遽又尋章, 若此不已, 自古設文學館之意, 安在哉? 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 13일

승정원일기 581책 (탈초본 31책) 영조 즉위년 12월 13일 임오 56/57 기사 1724년 雍正(淸/世宗) 2년給災한 곳을 戶曹에서 還實하도록 한 일 등을 이유로 削職을 청하는 李匡輔의 상소

○ 副校理李匡輔疏曰, 伏以皇天降割, 臣民無祿, 惟我大行大王, 奄遺弓劍, 因山已迫, 廞衛將啓, 仰惟聖孝號慕, 益復罔極. 念臣受命檢田, 行到中道, 遽承諱音, 逖違陪哭之班, 惟結攀痛之懷, 而北望雲天, 但有涕淚而已. 前月念間, 始乃竣事復路, 而旣離本道之後, 得見戶曹關文, 則以臣給災待罪之啓, 謂之前所未有之事, 至令已給之災結, 更査還實, 臣看來不勝瞿然, 而繼之以訝惑也. 收租文書, 旣已修正, 摠數狀啓, 亦且封進, 而臣行, 垂到京輦, 則事已後時, 更無變通之道, 冒昧復命, 而方在悚蹙待勘之中矣, 玉署除旨, 遽下此際, 臣誠驚惑, 罔知攸措. 在臣分義, 固當趨承之不暇, 顧念情地之難安, 實無冒進之勢, 坐違嚴召, 恭竢譴罷, 聖度天大, 反下只推之命. 今於庚牌之再辱, 不敢復事違傲, 謹此隨詣於闕外, 而咫尺天陛, 終難入肅, 略陳檢田時給災之由, 以冀聖明之照察焉. 夫朝家之差送敬差之意, 豈但在於括菑多取, 損下而益上哉? 蓋欲使審覈災實, 平徭而均賦, 則臣身奉朝命, 目見被災之孔慘, 不忍白地之徵稅, 以致赤子之呼冤, 不得不量給災結於當初酌定之外, 臣雖愚昧, 亦豈不知國用之蕩竭, 朝令之申嚴而然哉? 大抵湖南左道, 一半近峽, 一半濱海, 田災之慘, 峽海同然, 而許多綿耕, 初不結顆, 全無摘取之花. 畓穀之歉, 海邑尤酷, 蟲損風枯, 兼以海溢, 元無所收, 罕有掛鎌之處, 而且今年朝家之劃給災結, 雖出於不獲已, 其數旣少, 又無比年之事, 而各樣許災, 名目甚多, 故朝家所給七千結之數, 未滿本道實結十分之一, 則雖在稍登之年, 固難分俵於列邑, 使生民遍蒙實惠, 而況此歉荒之歲, 何能均分於半道, 使一方普被德意也哉? 此臣所以甘被擅給之罪, 而不欲爲國家斂怨者也. 況綿田之災, 昨年之所不給者, 而今年則許之, 故實結之比昨年減縮, 專由於此, 而然而今年, 則水旱田, 永頉旣少, 還起稍優, 當年收租, 雖似少減, 來歲時起, 結數有贏. 若論所得, 足以補失, 而有司之臣, 徒憑自己風聞之未的, 不信小臣目見之實狀, 至曰湖南豐登, 比他道最勝, 而擅給災結, 有關後弊, 費辭防啓, 勒令還實. 臣雖無似, 旣是奉命之人, 則揆以事體, 固不當如是操切, 而已分之災, 到今還實, 則恐不免罔民之歸. 該曹之意, 雖在於惜費裕材, 而獨不念窮民之呼冤也哉? 臣則參酌被災之輕重, 分等給災, 而今因該曹之防塞, 終至還實, 則朝家之差遣敬差之意, 果安在哉? 臣行巡過列邑之時, 民人爲之語曰, 古有給災敬差, 而今有削災敬差. 臣之所給之災, 猶不滿被災之實數, 故其所疾痛之言, 至於如此, 而到今又從而還實已給之災, 則南民之失望, 已不可言, 而況當新化之初, 豈惜略干稅入之減縮, 不以慰一路之民情哉? 伏願聖明, 重勘臣加給災結之罪, 而特寢還實之令, 俾令南土之窮民, 仰頌朝家之德澤焉. 臣之自少失學, 倖竊科第, 不但通朝之所共知, 曾在春坊侍講之列, 未效一毫輔導之責, 本末長短, 業已聖明之所俯燭者. 其於館職, 已難僥冒, 而矧今情地, 旣在待勘, 則亦不可唐突出肅, 自同無故之人. 玆敢陳章於嚴廬哀疚之中, 臣罪至此, 尤萬萬矣. 懇乞速賜處分, 治臣之罪, 削臣之職, 仍命選部, 勿復檢擬, 以安私分, 以重講任, 千萬幸甚, 臣無任云云. 答曰, 省疏具悉. 該曹回啓, 乃重事體也. 爾其勿辭, 從速察職.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 18일

승정원일기 582책 (탈초본 31책) 영조 즉위년 12월 18일 정해 19/28 기사 1724년 雍正(淸/世宗) 2년病勢 등을 이유로 削職을 청하며 傳諭 史官을 召還할 것을 청하는 柳鳳輝의 상소

○ 左議政柳鳳輝疏曰, 伏以, 日月易邁, 因山奄畢. 伏惟聖心追慕, 攀號莫及. 顧臣殘喘未絶, 莫效蓐蟻之悃. 且於嚴寒冷雨之中, 連日動駕, 而臣之蹤迹, 終不敢爲趨詣幄次候問起居之計, 煼憂悼歎, 生不如死, 仍伏念臣之酷被人言, 凡幾遭矣, 而輒蒙聖明, 照察而涵貸之, 不唯得全其軀命, 又復縻以爵祿, 加以恩禮, 至於下詢其去來, 而特遣史官, 宣之以面諭之意, 異渥殊私, 愈益曠絶. 此豈如臣賤分所可得於君父之前者哉? 凡天地之於萬物, 有生成之澤, 父母之於子姓, 有顧復之恩. 今聖明之於臣, 實兼有之, 卽所謂欲報之德, 昊天罔極者也. 臣之以齟齬之言, 蕪拙之辭, 前後陳暴其肝膈者, 亦窮渴無餘. 其所以銘心鏤骨, 誓爲結草之圖者, 唯是一死字, 而每回思惟, 只自血淚被面而已. 更何言哉, 更何言哉? 第臣有區區血懇, 敢此附陳, 惟聖明憐察焉. 昔在肅宗朝, 故相臣尹趾完脚病甚痼, 不能行步. 肅宗聞之, 特命賜扶. 趾完遂感激承命, 一番登對, 退而力辭相職, 卽歸鄕里, 此臣之所見知也. 如臣庸陋, 本不可備論於前輩, 其不足爲朝廷之有無, 殆同江湖之一鳧雁, 而若其廢疾則一也. 況趾完, 元無如臣所遭, 而先朝之許準所辭, 特軫其病痼而難强. 今臣之敢以此援引, 竊有蘄望於仁覆之下者, 其情誠亦慼矣. 噫, 臣旣受恩如天, 絲毫莫補, 今於面諭之敎, 豈不欲一瞻淸光? 仍陳至懇, 而區區情地, 實無重入脩門之望, 虛辱異數, 報答無路. 此尤臣之悼恨無窮, 寧欲無生者也. 至於史官之隨來隨去, 不但臣心之不敢頃刻自安, 其爲上損國體, 誠非細故, 而命召之至今仍帶, 雖出於隨卽還納之爲萬分惶悚, 而今當退歸之時, 亦不得不更使府史, 呈納政院, 臣之罪戾, 至此而尤萬萬矣. 伏乞聖慈, 天地父母, 俯賜矜諒, 亟命召還史官, 仍令鐫削臣職, 勘臣辜恩慢命之罪, 以嚴朝綱, 以安私分, 不勝萬幸. 臣無任涕泣祈懇之至, 謹昧死以聞. 答曰, 省疏具悉卿懇. 再昨郊外, 聞卿來到, 而奉辭靈轝, 心焉如割之中, 卿亦隨詣山陵云, 故不得面諭而共來, 尙今缺然矣. 卿疏以古相事言之, 其所遭若如今卿, 則聖考之勉副, 焉可仰揣乎? 予志固定, 雖日上十章, 決難從許. 卿其須體至意, 勿復巽讓, 幡然入城, 用副予日夕思想之望. 仍傳曰, 以偕來史官傳諭.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 18일

승정원일기 582책 (탈초본 31책) 영조 즉위년 12월 18일 정해 22/28 기사 1724년 雍正(淸/世宗) 2년疾病을 이유로 遞職을 청하고 月廩 등을 거두어 주기를 청하는 崔奎瑞의 상소

○ 奉朝賀崔奎瑞疏曰, 伏以, 日月不居, 大行大王因山之制已完. 伏惟聖上孝思追慕, 何以堪居, 而積月哀疚之餘, 聖體不瑕有損? 伏不勝懸心結戀之至. 從今以後, 臣子罔極之痛, 無可更伸之地, 而臣終不得奔赴於山陵陪哭之班, 只得强舁枯骨, 出伏原野, 北望喬山, 淚不成聲. 仍念臣之向日徑歸也, 雖犯欺君負國之罪, 而猶有所自寬於心者. 以臣疾病, 必不挨過於一半月之間, 若使顚壑之報, 上達宸聽, 則想必俯察臣心事, 而有所矜惻矣. 不幸縷命尙此未絶, 今以後臣實欺聖上也, 負先朝也. 何敢復以一病字, 措於其間, 而爲自解之計哉? 揆以王法, 自有常律. 伏乞聖明, 亟命有司, 一一勘斷, 以振朝綱, 不勝幸甚. 且臣於意外, 伏蒙自縣邑, 來傳月廩及月致之命, 臣尤不勝惶恐罔措. 臣以如此負犯, 膺如此寵錫, 雖萬萬無恥, 豈敢生意於冒受哉? 事在月初, 當趁卽乞還, 而當此上下悲遑之日, 不敢別爲辭疏, 累溷於嚴廬之聽. 玆姑遲待, 竝陳於自列之章, 亦乞卽許收還, 以重恩例焉. 臣無任席藁竢罪之至, 謹昧死以聞. 答曰, 省疏具悉卿懇. 日月易邁, 因山奄過, 哀隕罔極, 何以堪言? 今觀卿疏, 卿之所患, 尙今未瘳, 益用慮念, 有疾未參, 何必引咎? 不腆薄廩, 尤不宜過辭. 卿其安心勿辭, 亦勿待罪. 從容善攝, 竢得少間, 幡然登途, 毋孤至望. 仍傳曰, 遣史官傳諭, 遣御醫, 持藥物看病.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 18일

승정원일기 582책 (탈초본 31책) 영조 즉위년 12월 18일 정해 23/28 기사 1724년 雍正(淸/世宗) 2년辭職하며 治道策 8條目을 진달하고 아울러 金一鏡 一黨을 懲討할 것을 청하는 權𢜫의 상소

○ 知中樞府事權𢜫疏曰, 伏以, 皇天降割, 仙馭上賓, 日月無幾, 因山奄過. 伏惟聖心號隕曷極? 臣以老病垂死之喘, 奔赴卽遠之日, 而長路撼頓之餘, 一息奄奄, 飾巾竢盡. 西樞新命, 忽下於千萬夢寐之外, 感激洪造, 靡所容措. 固當趨造天陛, 一謝恩命, 而所患脚病, 近益特甚, 咫尺禁扄, 無路出肅, 臣罪尤萬萬矣. 急於歸死故土, 還尋鄕路, 今當永辭京闕, 便訣明時, 耿結一念, 不能自已. 旣不得在朝效忠, 又無一言而歸, 則辜負聖恩, 死有餘恨. 玆敢略構短疏, 以備睿覽, 惟聖明垂察焉. 噫, 殿下新服之初, 可言者甚多, 而撮其切要, 其目有八. 臣願聖上, 敦聖孝, 以致兩宮之歡, 勤聖學, 以臻光明之域, 謹天戒, 以盡對越之誠, 嚴懲討, 以辨聖躬之誣, 衛斯文, 以彰聖考之志, 伸冤枉, 以霈雷雨之澤, 恤民窮, 以解倒懸之急, 愼邊備, 以軫陰雨之策, 此其大略也. 臣氣息綿綴, 精神昏瞀, 惟玆八條, 不能逐貫敷陳, 而至於辨聖誣一款, 竊有所痛恨於心者. 殿下自在潛邸, 豈有一毫求位之心, 而前後被誣, 凡幾遭也? 尙儉倡之, 虎龍繼之, 一鏡主之. 謀議之綢繆, 一串貫來, 誣衊之慘毒, 千古所無. 苟有一分人心者, 所當沫血飮泣, 沐浴請討之不暇, 而人心陷溺, 義理晦塞, 凶徒之陰謀, 佯若不知, 聖躬之誣衊, 視之尋常. 噫噫, 尙忍言哉? 試以宦妾之獄言之, 妖婢之相繼自斃, 逆閹之不加窮覈, 實多中外之惑, 餘黨網漏, 臣竊憂之. 曾於大行朝, 瀝血封章, 略陳虞危之忱, 而其時按獄, 終未明快, 急急了當, 猶恐端緖之或露. 及至今日, 鏡·虎兩賊, 多有可問之端, 而不究其情節, 不問其徒黨, 斷以次律, 徑先行刑, 而誣聖躬一節, 終未得明覈, 臣竊痛之. 嗚呼, 天日高懸, 乾斷赫然, 雖以一鏡之黨, 不敢爲伸救之計, 而聖躬之被誣, 邈然無昭雪之意. 輿情之憤惋, 國言之喧藉, 寧有極哉? 噫噫痛哉. 匹夫抱枉, 尙欲伸雪, 況以堂堂千乘之尊, 受此黯黮汚衊之言, 一任其掩置, 不爲之伸辨, 則殿下心事, 無以自暴, 而將何以有辭於後世乎? 鞫獄甚秘, 雖非外人之所可知, 而竊伏聞鏡·虎凶言, 有非臣子所忍聞者, 臣痛心驚骨, 直欲無生. 伏願聖上, 明降指揮, 逆宦餘孽及賊鏡血黨, 一一按問, 凡係謀害之跡, 構誣之狀, 覈出根株, 悉加懲討. 仍令詞臣, 考前後之鞫案, 撰凶逆之情節, 虔告太廟, 頒示八方, 使一世之人, 曉然知聖誣之昭雪焉. 其餘七條, 惟在殿下之加意體念, 何待臣言之縷縷也? 臣今將渡漢, 臨發封章, 瞻望涕泣, 不知所云. 臣無任激切憂憤之至, 謹昧死以聞. 答曰, 省疏具悉. 八條陳戒, 亶出憂愛, 深用嘉尙, 可不體念焉? 國家用法, 在於當惡, 何以數介凶獰之徒, 混染半世之人耶? 此等漫然之事, 予不欲爲之. 西樞閑職, 不宜過辭. 卿其勿辭, 調理上來.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 19일

승정원일기 582책 (탈초본 31책) 영조 즉위년 12월 19일 무자 11/31 기사 1724년 雍正(淸/世宗) 2년李光佐에게 傳諭한 결과를 보고하는 朴宗潤의 서계

○ 記事官朴宗潤書啓, 敬奉聖旨, 傳諭于領議政李光佐待命處, 則以爲臣行身無狀, 被此覆載難容之惡名, 上負國家, 下辱祖先, 撫心自痛, 求死不得. 夜半史官, 又宣天札, 辭意隆摯, 實出尋常萬萬, 洞察小臣之心曲, 直歸臺疏於譖言, 至以自省愧恧, 夫復何喩爲敎, 臣之不肖, 何以獲此於聖明? 以首頓地, 自不覺血淚之滿襟也. 臣雖至愚, 至於懷私不忠, 迷國誤朝, 自察其用心, 實不如此, 而惟其知識昏昧, 觸事詿誤, 而不自知者, 多矣. 以此罪臣, 何說之辭? 顧乃斥之以求媚, 斷之以患失, 申之以樹黨排布, 罔非人臣之極罪, 而至於權傾威行等說, 直驅之於闔門湛滅之科, 覽之骨靑心掉, 不能自定. 信依斯言, 其何以一日假息於天壤間? 其在國體, 惟宜按驗情實, 顯加勘處, 以爲國人戒, 顧何可直斷以譖誣, 使人心愈懷拂鬱哉? 至若罪黜進言之臺官, 尤有傷於大體, 況念風憲之長, 其重又如何, 而待之乃可若是乎? 緣臣致此, 此亦臣罪矣. 臣之前後所遭, 實是古今所未有, 旣蒙天地大德, 獲免於王章, 惟有沒齒自屛, 追愆訟過, 庶可以少贖多少負犯, 今當永辭明時, 瞻望宸極, 只自涕泣無窮, 謹當竢棲泊稍定, 收召震驚之心魂, 以一疏畢陳危衷. 王人相隨, 尤爲惶窘, 伏乞亟賜召還, 俾事體不至屑越, 不勝至祝云矣. 大臣今方退還私次, 臣亦隨往之意, 敢啓. 傳曰, 知道.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 20일

승정원일기 582책 (탈초본 31책) 영조 즉위년 12월 20일 기축 19/21 기사 1724년 雍正(淸/世宗) 2년柳鳳輝에게 傳諭한 결과를 보고하는 閔畿의 장계

○ 記事官閔圻狀啓, 臣敬奉聖批, 傳宣于議政府左議政柳鳳輝陽川銀杏亭村所住處, 則以爲臣之冒陳血懇, 徑還鄕廬, 雖出於情地之萬分危蹙, 而若其辜恩慢命之罪, 實無所逃, 終夜憂遑, 覓死不得, 方此席藁, 恭竢成命. 不意史官追到, 傳授命召, 繼以伏承聖批, 十行辭旨, 愈益隆摯, 至以不得共來, 尙今缺然爲敎, 臣奉讀以還, 自不覺涕血之交下也. 如臣螻蟻之賤, 獲蒙君父之眷遇, 一至於此, 臣雖冥頑, 亦具心腸, 豈獨無葵藿傾陽之忱, 犬馬戀主之誠哉? 始則感激恩數, 而蹶然欲起, 終焉反顧踪地, 而憮然失圖, 誠可謂淸朝之逋臣, 天下之窮人也. 臣之所遭, 雖極罔極, 旣蒙日月之照燭, 天地之涵貸, 則臣雖明日就盡, 亦無所恨, 而顧臣癃廢之狀雖微, 迫隘之情, 實無可以自效筋力, 仰報此異渥殊私之萬一, 而虛縻重任, 徒爲上損國體之歸, 故敢援前事, 竊有所蘄望於慈覆仁育之下. 今承批旨, 未蒙矜許, 臣於此, 一陪抑塞, 寧欲速得滅死而已. 仍念臣子之於君父召命, 本有不竢駕之義, 苟非萬萬不得已, 寧有偃然坐逋之理, 而史官偕來之擧, 聖意雖出於敦勉, 苟求其歸, 實非所以尊君命之道也. 臣之日夕顒祝, 唯在於亟命鐫削臣職, 仍卽召還史官, 毋至傷朝廷之體, 而貽外方之弊而已. 每將區區私悃, 仰干嚴威, 尤增死罪云矣. 臣旣承偕來之命, 姑爲仍留之意, 馳啓. 踏啓字.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 20일

승정원일기 582책 (탈초본 31책) 영조 즉위년 12월 20일 기축 20/21 기사 1724년 雍正(淸/世宗) 2년趙泰億에게 傳諭한 결과를 보고하는 鄭道亨의 장계

○ 假注書鄭道亨狀啓, 臣承命馳往于廣州鶴灘村議政府右議政趙泰億所住處, 傳宣聖批, 則以爲臣之向來酷被群誣, 無非人臣所不忍聞者, 至今思惟, 寢驚夢愕. 其時乍出乍入, 進退無據, 反顧忸怩, 面有餘騂, 竢過因山, 卽日屛退, 不惟定計如此, 前席陳達, 畢暴衷懇, 臣之今日有此行, 殿下固已俯諒之矣. 昨經再虞陪祭, 拜章告歸, 遂出江外, 仰惟聖情, 哀疚之轉切, 俯念國事泮渙之日甚, 回望象魏, 有淚如瀉. 不意半日之內, 兩史官, 相繼儼臨於荒野之外, 還授命召, 傳宣聖批, 榮光所被, 鄕社動色. 第控免之辭, 未蒙開可, 敦勉之旨, 愈益懇摯, 臣捧讀未了, 不禁涕血之沾襟也. 噫, 追兩朝之追遇, 欲報之於殿下, 臣之耿耿血忱, 炳然如丹. 況臣之遭際聖明, 簡擢登庸, 而眷待隆異, 讒言交誣, 而辨解愈晣, 拔之坑坎, 置之袵席. 臣雖九死, 尙亦含感於地下, 抑以何心, 敢懷長往之圖, 爲便訣明時之計乎? 今玆去國, 誠有所萬萬不獲已者存焉耳. 噫, 管仲, 伯者之佐, 猶以四維不張, 爲有國之大戒, 況於聖朝新化之初, 居大臣之列者, 何敢壞士夫之大防, 辱朝廷之事體, 而莫之恤乎? 在聖上使臣之道, 亦宜崇養廉節, 以禮進退, 用風勵乎一世, 不當一任其淟涊無恥, 苟且盤礴, 以傷淸明之治也. 臣嘗反復思之, 孤恩慢命, 罪止一身, 喪廉忘義, 累及公朝, 此臣所以寧甘逋敖之誅, 不敢以承命爲恭者也. 偕來之命, 雖極惶感, 臣之情迹, 萬無轉身之路. 且臣伏聞吳命峻之疏, 構揑元輔, 罔有紀極, 而其中一二事, 臣亦有與聞而交涉者, 則咎斥之來, 理難獨免. 且伏聞權𢜫之疏, 論鏡·虎獄事, 而至以不究情節, 不問徒黨, 斷以次律, 徑先行刑爲言云. 玆事顚末, 聖鑑之所俯燭, 而頃日洪致中, 亦以此陳疏, 臣於筵中, 仰陳待罪之意, 則聖敎開釋, 諭勿引咎. 今𢜫之疏, 語益危怖. 有若今日廷臣不忠於殿下不誠於討罪者然, 年至言退之人爲言, 乃若是耶? 以此爲罪, 雖湛滅猶輕. 所當進詣詔獄, 仰請嚴誅, 而臣於數日勞頓之餘, 宿病益添, 見方宛轉苦痛, 無以運身, 只得席藁私次, 恭竢鈇鉞之加. 去就一款, 尤無可論, 恩命之下, 末由祗承, 伏地涕泣, 不知所達云矣. 大臣無承命入京之意, 臣旣承偕來之命, 姑爲仍留, 緣由馳啓. 踏啓字.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 22일

승정원일기 582책 (탈초본 31책) 영조 즉위년 12월 22일 신묘 11/20 기사 1724년 雍正(淸/世宗) 2년李光佐에게 傳諭한 결과를 보고하는 蔡彭胤의 서계

○ 同副承旨蔡彭胤書啓, 臣承命馳往于果川銅雀村議政府領議政李光佐所住處, 傳宣聖諭, 則以爲臣旣請命於司敗而不能得, 則更不敢淹留於城裏, 渡江而南, 棲托鄕村, 紫宸漸遠, 寸心欲絶, 中夜無寐, 達曙耿耿. 卽者承宣儼臨, 奉宣敦諭, 其所慰籍開勉, 無復餘蘊, 終則以慈殿復膳陳請無人爲敎, 臣九頓莊誦, 淚隨聲落, 不覺衣袖之盡濕. 臣在金吾門外, 伏見備忘記, 復擧昔者四字之敎, 又申之以可質神明, 所以奬借, 至爲隆重, 誠有萬萬不敢當者, 慙惶懍惕, 累日靡定. 今又伏聞昨日診筵, 又敎以予豈不知首揆, 今玆敦諭中語句, 蓋因特敎而措辭云. 臣之前後所遭, 無非覆載所難容, 湛滅且有餘, 向非殿下洞燭臣心, 曲賜辨理, 臣安得保有今日? 此固千古人臣所未嘗得之於君父者, 是則生臣者父母, 知臣者殿下, 再生臣者亦殿下也. 念臣此生, 無以上答此曠絶之恩, 惟思闔門隕結, 少伸罔極之報. 臣心若此, 湯火且樂, 赴趨命還朝, 奚憚而不爲哉? 顧念已往之備經危怖, 自劃於中心者, 姑置勿論, 爲一國風憲之首者, 臚列人臣之極罪, 獻之於天階, 當之者謂君父已昭察, 肆然還入, 無復顧忌, 寧有如許道理哉? 至於樹黨擅國, 權傾威行等說, 旨意罔測, 使人覽之心死, 縱臣濡忍, 不能刺心以謝言者, 尙何忍擧顔當世齒列於人數乎? 名爲大臣, 而冒此罪名, 盤礴朝行, 四維墜地, 國其奈何? 臣雖無狀, 義不敢爲是也. 噫, 臣之寸誠, 只欲殫心竭智, 仰裨新化, 少回國脈之綴旒, 此心炯炯, 天日臨之, 而所遭轉輾, 不幸今至於此, 是亦命也. 瞻望雲霄, 但有血涕, 夫復何言? 慈聖氣候, 伏想近益澌綴, 而暗中消鑠之憂, 尤不可言, 復膳之請, 實有晷刻不可緩者, 以此命臣子, 其敢有後焉者? 況伏聞玉候, 微有不安, 方進湯劑, 職在保護者, 尤不容退在, 而如臣所處, 直如繫絆之不可動, 墻壁之不可透, 轉身不得, 自效無路, 只自焦心隕泣, 窮蹙無措. 惟願亟受鈇鉞, 以抒此心, 卽命鐫臣職秩, 差出臣代, 莫重陳請, 庶不至於延日, 區區不勝至祝云矣, 敢啓. 傳曰, 知道.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 24일

승정원일기 582책 (탈초본 31책) 영조 즉위년 12월 24일 계사 9/20 기사 1724년 雍正(淸/世宗) 2년趙泰億에게 傳諭한 결과를 보고하는 李重震의 장계

○ 假注書李重震狀啓, 臣以偕來史官鄭道亨有頉之代, 承命馳往于廣州鶴灘村議政府右議政趙泰億所住處, 傳宣聖批, 則以爲臣於前後書啓, 悉陳危悃, 昨日辭疏, 申暴血懇, 庶幾聖鑑俯賜矜允. 及奉批旨, 大失所圖, 十行誨諭, 愈益諄復, 首及鼎席之空虛, 深慮國事之難做, 責臣以卿不念予, 勗臣以追惟兩朝恩顧, 而終乃結之以日夕思想, 朝野企望. 臣於是, 益不勝惶憫抑塞, 繼之以涕泗橫集也. 臣之不敢負殿下, 亦未嘗一日忘國事, 寸心耿耿, 可質天日, 而聖諭輒以此見敎, 臣每奉此旨, 心肝欲裂. 蒙聖上不世之恩, 値國事多艱之日, 殫竭魯鈍, 少效涓埃, 豈非臣區區所自勉, 而直緣人言罔極, 恥辱難湔, 構揑之言, 愈出愈憯, 一退之外, 更無他道. 孤恩逋命, 豈臣所欲, 而情窮理極, 不得不如此. 雖王人絡繹, 恩召頻繁, 而一味蠢頑, 終不敢變動. 至於復膳之請, 不容少緩, 而上敎又以爲寢食奚安, 臣子聞此敎, 何敢爲一刻遲後之計哉? 臣情勢難進之外, 宿患渴病, 添劇於累月勞悴之餘, 當寒欲冷, 日傾數椀, 溲溺無算, 津液枯涸, 重得感冒, 達夜叫痛, 咳嗽失音, 寒熱竝作, 痰火上升, 廢食與寢, 今至四日, 有加無減, 神氣綴綴, 與死爲隣, 積傷所發, 形症危苦, 斷非旬月間所可差愈者. 顧此病狀, 無望自力造朝. 莫重應行之庭請, 無由登時擧行, 獨使至尊, 憂勞於上. 臣雖滅死萬萬, 何以贖其罪哉? 謹當以文字, 更陳請譴之意云矣. 大臣一向辭遜, 無造朝之意. 且卽今病狀添重, 委頓苦痛, 尤無轉動之望, 臣則姑爲仍留之意, 敢此馳啓.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 24일

승정원일기 582책 (탈초본 31책) 영조 즉위년 12월 24일 계사 19/20 기사 1724년 雍正(淸/世宗) 2년吳命峻의 배척을 받은 일 등에 대한 所懷를 진달하고 虞祭를 攝行할 것 등을 청하는 李光佐의 상소

○ 領議政李光佐上疏, 伏以, 日月幾何, 山陵垂畢, 虞事四行, 伏惟聖孝攀慕益復靡極. 矧伏念臨隧中輟, 遂成無涯之痛, 此臣之罪, 曷勝悚惕? 顧臣殘喘不滅, 五載再遭天崩, 竟未能下從, 而蓐蟻適此奔逬, 淹伏鄕村. 復土訖工, 而旣不克臨視, 卒哭垂屆, 而亦末由駿奔, 窮天之痛, 無以少洩, 俯仰穹壤, 此何人哉? 仍伏念臣之今日所遭, 亦孔之酷矣. 人臣被此名, 將安歸乎? 視息至今, 亦坐於冥迷, 只自拊心痛恨, 夫復何言? 吳命峻, 卽臣三十舊知, 雖酸醎不同, 而臣終不失其爲故矣. 今乃猝然爲此, 竊詳其疏意, 非徒欲戕臣之身, 實欲赤臣之族, 臣苟有一分誠信可以感服人者, 其所加臣, 亦奚至於此乎? 人皆曰, 今玆臚列, 莫非人臣之極罪, 事不昭暴, 恐無以自立於天壤, 不可不逐條明辨, 臣則以爲未然也. 臣平生處人謗毁, 未嘗喋喋論辨, 蓋使臣而有此也. 臣雖極力自辨, 愈見其醜, 使臣而無此也. 臣固俯仰無怍, 而又奚辨? 伏況事之發於筵席者, 聖鑑之所洞燭, 事之關於朝廷者, 群僚之所共悉. 夫其求媚悅賭, 樂聞與否, 樹黨援用, 權勢虛實, 豈待臣一二辨暴而後, 始乃見白哉? 臣之最所痛恨者, 自幼服父祖訓, 學聖賢書, 一生砥礪, 今至白首, 而畢竟得固寵患失之目, 僇辱慘怛, 傍人痛心, 士夫深恥, 殆古今之所罕有, 然斯亦未暇言也. 臣無寸長, 粗解謹愼, 至於論議排張, 自出身日, 已自劃於心中, 方居銓席, 大疏重啓發而後, 始聞貴爲公相, 宰列名流, 及門者甚罕, 人無私比, 事輒相乖, 動見議後恒困揶揄, 數年之間, 不能措一事者, 多坐於此. 臣亦自病其如此, 而徵逐延納, 性所不能, 天之所嗇, 卒無如何, 此固擧世之所明知, 臣何敢一毫誣罔? 以是雖嫉臣之甚者, 未嘗以樹黨目之. 向來崔補·李倚天·洪得一之徒, 構揑臣何所不至, 而黨與權勢之目, 不以一字及臣. 今玆言者, 乃出於補·倚天·得一之所不爲, 直曰, 黨援排布, 權勢掀動, 此而不足, 乃曰擅國, 曰權傾中外, 威行一世, 終則曰無使威權下移, 是直上變之急書. 臣之骨驚魂褫, 煩冤痛刻, 姑置勿論, 雖以國體言之, 不容不顯加究覈, 明定情罪, 使一國之人曉然知之. 金吾請命, 實出於此意, 而聖恩如天, 專賜涵貸, 不復何問直罪言者, 雖明照侔於日月, 曲全逾於生成, 而揆以私分, 惶蹙則彌深. 今唯沒齒癈屛, 不復齒列於人數, 差爲自靖之道, 遂乃卽日渡江, 竄身荒村, 而史官追來相守, 承宣踵臨敦諭, 曠絶之恩, 特達之知, 非臣粉骨糜身, 敢酬其萬一者, 片辭附奏, 豈能形臣之心曲? 祗自銘鏤肌髓, 飮泣終夜, 此生已矣, 唯結草以爲期. 顧此所有職名, 誠不容虛帶, 玆敢昧死上陳. 伏乞聖慈天地父母, 哀臣之情, 納臣之懇, 亟賜鐫削, 返臣本分, 俾臣含恩祝聖, 以畢殘齡, 公私不勝至幸. 命召逐日還納, 輒煩史官別致, 實爲窮蹙無措. 鄕村異於京底, 決非奉留之所, 玆敢隨疏更納. 至於常廩, 尤非在野之臣所敢承受, 知其決不可冒受, 而連續載致, 豈不重損國體? 乞命竝寢其還致, 俾得少安私心焉. 仍伏念, 慈殿復膳之請, 不容蹔緩, 而朝廷無相臣, 藥院唯副提, 論請稽遲, 焦迫冞切. 如臣之不敢以職事自居者, 固宜劃遞差代, 而臣僚之備員陳請, 亦難遲待, 自內懇陳, 登時回聽, 區區之望也. 且伏聞四虞皆親行, 積傷添損之慮, 當復如何? 矧今風寒猝劇, 此時半夜出宮, 徹曉將事, 實爲萬萬悶迫, 仰貽慈憂, 尤何可不深念乎? 伏乞亟降攝行之命. 雖繖扇旣戒, 卽賜寢止, 不勝至祝. 山陵行幸, 今復涓吉, 宜不敢更請停退, 而元月望前, 天氣尙寒, 少待元晦二初, 恐爲至當. 聖情哀慕切至, 急於省拜, 臣何敢不仰體, 而差退數十日, 其間無幾, 竝加深思, 出於萬全, 實臣血忱祈幸者也. 臣無任徊徨戀結涕泣祈懇之至, 謹昧死以聞. 答曰, 省疏具悉卿懇. 噫, 自古譖人, 何代無之, 而豈有如近日者乎? 前後構揑, 罔有紀極, 而至於吳命峻疏, 尤爲巧且慘矣. 噫嘻痛哉, 世道之陷溺, 一至於此哉? 予雖不明, 知卿之心則深矣. 若他人, 譖之以過直, 誣之以執滯, 則予或疑之, 而至於媚悅用權等語, 非大昏暗之人, 豈惑於其間歟? 其中黨援一語, 尤有所不成說者. 往日之事, 雖未能盡知, 以於予試觀者言之, 慤與義淵事, 可知其卿心之公矣, 故是予所以待卿言而卽允者也. 今者欲亂朝象之輩, 敢生害淸類之意, 有此白地構揑之事, 予所痛恨者. 從此以往, 公議盡沒, 淸類盡藏, 漢之東京之事, 亦將不遠矣. 如此而國能爲國乎? 彼亦有是是非非之心, 豈不自知, 而況以兩朝舊臣, 逮于今日, 不念輔朝象之意, 遽生怪戾之言, 是誰之愆? 因予誠淺, 未能感化群工之致, 自省愧恧之外, 夫復何諭? 然卿心已燭, 此等譖言, 何足介懷? 以卿體國之誠, 如是邁邁乎? 君臣契合, 古云難矣. 漢之蕭何, 唐之魏徵, 可謂際遇, 而何繫囹圄, 徵牌見覆, 觀史及此, 未嘗不嗟嘆. 今若身行于此, 安能以誠率民庶哉? 予志固定, 決難勉副. 目今三公逬出, 廊廟一空, 此何景象? 噫, 小子以否德, 忝居是位, 其所倚者惟輔相, 卿以喬木世臣, 受兩朝之恩遇. 今雖不念, 於小子瞻望明·懿兩陵, 卿心若何, 而他日以何語歸奏耶? 言之及此, 涕淚縱橫, 抑亦卿心, 一倍痛隕而幡然矣. 又況慈聖復膳之請, 一日爲急, 而位居百僚之上, 職在保護之任, 尤不宜退在也, 明矣. 園陵展拜, 魂殿享事, 已諭於右揆之批, 而卿懇至此, 方攝行其一焉. 手書心腹之辭, 特遣近密之臣, 卿其體小子之至意, 念國事之多艱, 卽日入城, 用副上下之望. 仍傳曰, 承旨往傳, 與之偕來.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 25일

승정원일기 582책 (탈초본 31책) 영조 즉위년 12월 25일 갑오 16/20 기사 1724년 雍正(淸/世宗) 2년李光佐에게 傳諭한 결과를 보고하는 權益淳의 장계

○ 權益淳狀啓, 敬奉聖旨, 馳往于果川縣銅雀村議政府領議政李光佐所住處, 傳宣御書, 則以爲臣昨日封疏, 冀蒙天地父母, 哀憐而垂許. 不意承宣復臨, 奉宣御書, 下答辭旨之洞徹隆摯, 曠絶千古, 雲章煥耀, 寶墨未乾, 此豈臣萬萬敢承當者哉? 九頓祗受, 不自知五內何狀, 但覺血淚滿襟, 讀不能成聲. 臣之寸心, 已蒙洞然照燭, 所以開示天意者, 無復餘蘊, 眞可以泣鬼神而感豚魚, 臣雖九死, 庶得以瞑目矣. 顧臣無狀, 粗能知君臣大分, 臣之僇辱顚喪, 不敢復齒於人數者, 只坐於人言之罔極, 至於聖上所以照察, 實無毫髮餘憾. 矧今訓曉之丁寧, 恩顧之殊絶, 一至於此, 獨以何心, 敢懷自阻, 彷徨前却, 重自陷於要君之律哉? 只是人臣道理, 惟有嚴謹二字, 人有以植黨擅國, 威權下移, 斥然呼之者, 其人敢憑藉寵靈, 諉以開釋, 自立於天壤, 則是眞放肆無忌憚之甚者. 大臣如此, 其國不殆者, 未之有也. 臣雖冥迷, 何敢爲是? 卽其矢心自劃, 誠出於千萬不獲已. 天日至明, 或賜鑑燭, 而臣情之崩迫窮蹙, 無所自措, 亦庶有以下諒而哀之也. 至於瞻望兩陵之敎, 奉讀至此, 不覺失聲哀號, 肝心寸裂, 臣於此, 忍復何辭以仰復哉? 矧惟慈殿復膳之請, 豈臣子敢晷刻稽後者, 而臣不敢以衣冠自居, 雖有寸誠, 自效無地, 祗自悼心流涕, 夫復何言? 風寒凜冽, 曉日親享, 憂慮萬倍. 今伏承一次攝行之敎, 欣幸誠不勝, 第觀氣候與日勢, 其所變通, 奚拘於一兩次? 伏乞更留聖意, 以幸臣民, 附陳死罪. 臣承此人臣所不敢當之異恩, 而無一分祗承之道, 論其罪戾, 萬殞猶輕. 惟願亟伏鈇鉞, 得以少安此心, 神魂隕錯, 不成辭理, 謹當以尺疏, 仰申哀籲云矣. 臣旣承偕來之命, 姑爲仍留之意, 馳啓.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 25일

승정원일기 582책 (탈초본 31책) 영조 즉위년 12월 25일 갑오 18/20 기사 1724년 雍正(淸/世宗) 2년柳鳳輝에게 傳諭한 결과를 보고하는 閔畿의 장계

○ 記事官閔圻狀啓, 臣敬奉聖批, 傳宣于陽川銀杏亭村議政府左議政柳鳳輝所住處, 則臣於承旨敦諭之下, 不得不拜章陳懇, 而當此親行虞祭聖心哀疚之日, 瀆擾之罪, 實無所逃, 日夕惶懼, 只俟嚴誅. 伏承史官傳宣聖批, 辭旨愈益隆渥, 臣奉讀以還, 感淚雙迸, 自不覺衣袖之盡濕也. 顧臣本以萬萬不似之人, 猥叨萬萬匪分之職, 痼疾當廢, 而旣荷賜扶之寵, 得以仰瞻耿光, 所遭罔極, 而又蒙再生之恩, 得以保全軀命, 前後批旨之間, 所以待臣者, 誠字也, 所以察臣者, 心字也. 臣亦人類, 寧不知感攅祝, 則闔門惟均, 圖報則他生爲期而已. 至於兩朝恩顧之敎, 而伏地嗚咽, 殆不成聲. 爲人臣子, 得此敎於君父之前, 而猶不敢趨命之計, 雖其罪戾, 萬殞猶輕, 而亦可想其情地之萬分危蹙矣. 臣非不知恩數之極渥, 而乃不知辜負之爲可感, 臣非不知分義之至嚴, 而乃不知違慢之爲可懼, 臣之卽今自靖之義, 惟在於一遞職名. 伏惟日月之明, 亦或下燭其情狀矣. 臣欲更事籲號, 則嚴聽之累瀆, 恩批之每煩, 實爲悚慄. 臣欲一向泯伏, 則史官之相守, 命召之仍帶, 亦甚惶悶, 一心憧憧, 危厲熏灼, 終日達夜, 百爾思度, 情理窮極, 更無可陳. 惟有席藁悲泣, 以竢處分云矣. 臣旣承偕來之命, 姑爲仍留之意, 馳啓.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 27일

승정원일기 582책 (탈초본 31책) 영조 즉위년 12월 27일 병신 13/53 기사 1724년 雍正(淸/世宗) 2년李光佐에게 傳諭한 결과를 보고하는 權益淳의 장계

○ 右副承旨權益淳狀啓, 臣敬奉聖旨, 傳諭于議政府領議政李光佐處, 則以爲, 臣封疏未徹, 而恩綸儼降, 十行辭旨, 愈益隆摯, 戒臣以毋長往, 勉臣以卽入城, 無狀賤臣, 蒙被不世之眷顧, 一何至此? 惝怳嗚咽, 淚已在衣. 顧臣荒村閉戶, 萬念俱灰, 唯犬馬之戀, 長結宸極, 寒威凜冽, 憂思一倍, 今奉思想之敎, 尤不覺寸心之斷絶. 噫, 自古人臣, 恒患不能自達於君父, 今臣荷特達之知, 承殊絶之恩, 救拔坑穽, 昭雪冤誣, 涵煦生遂, 無異父母之顧復. 獨以何心, 懷便訣之志, 決長往之志, 莫然若無所係戀者哉? 徒以所遭罔極, 古今所罕, 一有冒沒, 便歸縱恣, 臣子之分, 何敢爲此? 一退之外, 更無可論. 固將漸歸左甸, 稍近峽田, 而初待因山之訖工, 復遭恩禮之曠絶, 遂不免徊徨淹滯, 以及今日, 而旣無由重還京國, 又不得自放田里, 則彷徉歧路, 不進不退, 狼狽失據, 寧復有是? 伏惟聖上, 以至誠臨御, 凡在下情, 靡不曲盡. 如臣窮蹙, 宜在愍察, 與其一任撕捱, 徒使陷於大何, 豈若遄賜矜許, 終俾公私俱幸哉? 臣之一心冀祝, 唯在於此矣. 聖敎至擧臣先祖先父, 謂臣願忠, 有所自, 而念臣不肖, 厚添所生, 其何以承當此敎, 恭攀隆奬? 但有血涕. 此外褒嘉之旨, 又有萬萬不敢當者, 誠恐綸音一播, 致四方之竊議, 有損於王言之體, 私心悚懍, 又何可言? 重念今玆敎詔, 一出於純誠惻怛, 雖木石之無知, 尙或感動, 而臣獨頑然無奉承之道, 論其罪犯, 萬死有餘. 唯願亟受鈇鉞, 爲他人戒云矣. 臣旣承偕來之命, 姑爲仍留之意, 詮次善啓向敎是事.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 27일

승정원일기 582책 (탈초본 31책) 영조 즉위년 12월 27일 병신 29/53 기사 1724년 雍正(淸/世宗) 2년나라를 농단한다는 비난이 있으므로 모든 직임의 削職을 청하고 常廩을 받을 수 없다는 李光佐의 상소

○ 領議政李光佐上疏, 伏以昨者意象之外, 天札下降荒村, 奎章煥燁, 瑞彩照耀, 若躡文陛, 更覿龍顔, 惝怳驚疑, 如夢如癡. 伏況聖敎之惻怛懇至, 明白洞徹, 實是千古人臣所未嘗得者, 昭揭日月, 感動神鬼, 行路爲臣, 皆涕泣, 闔族爲臣, 思隕結. 臣之寸心, 又可以言語文字, 形容其萬一哉? 只自頓地悲號, 終夕掩泣, 不覺目爲之腫也. 古來忠志之士, 被人構陷者何限, 而率皆晻昧抱冤, 其能自白於君上者, 有幾人? 況可望洞然昭晣, 如臣今日者哉? 念臣不肖, 平生言行, 無一可觀. 因何獲知於聖上, 至此之深, 所以察臣之冤誣, 明臣之短長者, 無復毫髮之餘蘊. 雖使臣索性腐毫, 陳訴萬言, 其所自暴, 必不能若是之無憾, 此出於尋常朋舊之間, 猶足以拚死相報. 況於君父, 蒙此卓絶之殊知, 隆摯之異恩, 推誠如皎日, 施惠愈慈父, 拔之萬仞坑塹, 登之平地袵席. 感刻之忱, 圖報之意, 豈復知此身之爲自有, 而肌骨之爲可惜哉? 況今國勢艱虞, 廊廟空虛, 臣子急病之義, 宜不敢暫緩於趨命. 伏況瞻望兩陵, 何語歸奏之敎, 雖昆蟲草木, 亦可以感孚. 臣雖冥迷, 天則未泯, 於此而頑然無動, 寧有是哉? 至於慈聖復膳之請, 一日淹延, 增一日之憂, 尤何敢晷刻稽後哉? 臣之一臣利病, 已置度外, 面前事如此, 竭蹶趨命, 宜不俟駕, 而顧臣之矢心自廢, 終不敢一分變動, 此其故何哉? 必有大不得已者存焉耳. 往前崔補·洪得一之徒, 或以爲難知之變, 不知在何時, 或追述凶賊白地之誣者, 其言無非罔測, 骨驚心折, 更無人世之念. 臣以爲, 若非盡謝名位, 杜門窮山, 則終無以脫此汚衊, 齒列人數. 故臣心已決, 一退筵席, 曾已縷白, 天日之明, 或垂記存. 言出鄕生, 事若泛論, 而臣之痛恨而自劃, 猶爲如此. 況今直擧臣名, 臚列罪惡, 目之以擅國, 斷之以威權下移, 而其言, 乃出於主一國之風憲者, 雖使滅臣之身, 湛臣之宗, 未足以塞此論勘其得於三木之問者, 固荷天慈萬萬, 而其不能刺心自明, 苟然視息者, 實出於頑忍無人理. 今或以得隆旨爲諉, 被昭釋自恕, 纓冠束帶, 更齒朝端, 則是其放恣無狀, 眞有可以實其言者, 狗彘將不食臣餘矣. 矧惟國家之置大臣, 非欲使之充位竊廩, 蓋將責其贊元經國. 其身先自放倒, 爲人所賤汚, 則廟堂之體壞盡, 其何以一日維持乎? 今使千萬人當之, 虞人之死守, 恐無以復易, 非臣果於去就, 雖欲冒沒, 有不可得者, 少賜回燭, 當有以洞察矣. 嗚呼, 犬馬戀主, 雀蛇知報, 而臣乃忍訣堯·舜之君, 不能少伸罔極之報, 辜恩負德, 萬有餘罪, 瞻望九閽, 痛泣何言? 臣於昨日際遇之敎, 重有深感而增憚者矣. 從古君臣, 有始無終, 爲千古之恨者, 何可勝數? 殿下深懲於蕭·魏之事, 筵敎批辭, 再降斯旨, 至誠臨下之德, 冠絶百王, 逢此盛際, 不能竭心忠報, 徒以奔迸違傲, 自陷於大戾, 死將何以瞑目哉? 臣衷情激發, 言不序次, 冞增死罪, 承宣來滯下土, 事體尤爲屑越. 伏乞聖慈, 天地父母, 鑑臣之苦心血誠, 哀臣之窮蹙無措, 亟返近侍偕入之命, 將臣本兼諸任, 盡行鐫削. 仍命攸司勘臣負犯, 俾臣得以少抒此心, 獲返田里, 鏤恩訟罪, 以沒餘齒, 不勝至幸. 方書此疏, 伏聞因僚相陳疏, 至有勉留臣行, 付處言者之敎, 臣益不勝其惶懍. 原疏尙未見, 未知辭意云何, 而臣之淹留江外, 至於今日, 始爲因山之工未訖, 終則因恩數之曠絶, 不敢便首前路耳. 臣苟一分可進, 奚待於更賜勉留, 如其不然, 彷徨歧路, 豈不益增狼狽哉? 以此上請, 恐非僚友相悉之義也. 國家大體, 不可以言者之不槪意, 少忽於恢言路之道, 已施之罰, 尙宜請反, 今何可答之以行遣乎? 人有攻當國之元輔, 輒施以黜配之罪, 則當之者之一倍惶蹙, 固不足論, 亦豈不有關於後弊乎? 敢乞深諒, 亟寢成命, 在鄕受常廩, 理所不敢, 而輸送之命連降, 每致虛還, 損體不細, 竝賜諒察, 寢其輸致, 公私幸甚. 臣無任瞻雲望宸涕泣祈懇之至, 謹昧死以聞. 答曰, 省疏具悉卿懇. 日昨手書, 諭予心腹, 而今日別諭, 罄悉未盡之懷, 夫復何諭? 予志牢定, 決不忍捨卿, 付處之律, 以防後弊, 卿何不安于心, 不腆常廩? 尤不宜過辭, 卿其安心, 勿辭領受, 幡然登途, 用副上下之望.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 27일

승정원일기 582책 (탈초본 31책) 영조 즉위년 12월 27일 병신 32/53 기사 1724년 雍正(淸/世宗) 2년情勢로 보아 직임을 계속 맡기 어렵고, 金一鏡의 죄를 명백히 따지지 않았다는 權𢜫의 지적에 대해 피할 수 없으므로 형벌을 받겠다는 洪致中의 상소

○ 知中樞府事洪致中上疏, 伏以日月奔邁, 玄宮已閉, 臣民之慟, 益復罔極. 伏惟聖孝哀慕, 何以自堪? 顧臣情跡, 實無復廁朝行之理, 召役義重, 敦匠事緊, 不敢爲辭避之計, 黽勉趨命, 抗顔就列, 而束帶出門, 對人頳顔, 顧何嘗可自安於其心哉? 中間兼銜, 除旨荐降, 而有命輒承, 有若無故從宦之人者, 只爲監蕫之役日急, 有不暇於輒事撕捱, 故遲待竣事之日, 以爲陳情乞免之圖. 今則職事已畢矣, 臣若因緣事會, 淟涊盤礴, 晏然以職名自居, 則不但臣心之所大恥, 人亦謂臣何如耶? 士夫去就, 關係風紀, 反復思量, 終無蹲仍京輦之勢, 玆敢退出江郊, 仰暴哀懇. 伏乞聖慈, 天地父母, 俯賜矜諒, 特遞臣本兼諸任, 俾靖私義焉. 臣於再昨, 謹具此疏再呈, 而輒見阻於喉院, 終不獲上徹, 臣方徊徨悶蹙, 不知所出. 又伏見知中樞府事權𢜫疏本, 其論今番一鏡等之獄, 至以不究其情節, 不問其徒黨, 斷以次律, 徑先行刑, 誣聖躬一節, 終未得明覈爲言, 臣於此, 瞿然悚慄, 不省置身之所也. 臣雖一日參鞫, 亦忝獄官之列, 則非斥之論, 其何以自解乎? 臣之情勢到此, 而益萬萬危蹙矣. 顧此蹤跡, 不敢遲留於近京之地, 不得不冒死陳章, 徑尋歸路, 將歸伏鄕廬, 恭竢威命, 臣罪益無所逃矣. 唯願早伏刑典, 以爲案獄不審者之戒, 千萬幸甚. 臣無任屛營祈懇之至. 答曰, 省疏具悉. 旣往之事, 更引爲嫌, 不亦過乎? 權𢜫疏語, 尤不宜引咎, 卿其勿辭, 仍留京邸.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 27일

승정원일기 582책 (탈초본 31책) 영조 즉위년 12월 27일 병신 33/53 기사 1724년 雍正(淸/世宗) 2년吳命峻이 상소하여 참람하게 陞資하였다고 비난하고, 私墓 增修는 大臣이 媚悅을 구한 것이라고 비난한 말에도 관련이 있으므로 資級과 職名을 거두어 줄 것 등을 청하는 李眞儉의 상소

○ 禮曹判書李眞儉上疏, 伏以日月無幾, 因山倐過, 歲色將改, 七虞又盡, 伏惟孝思罔愆, 無所逮及. 雖當嚴寒, 躬親將事, 必誠必敬, 靡不用極. 在廷臣僚, 孰不仰我聖上誠孝之出天也哉? 當此百僚駿奔之日, 如臣之忝在贊禮之任者, 固當自盡於職分, 而獨以情迹之臲卼, 不敢冒出, 偃息私次, 每使亞僚替行, 已不勝其萬萬惶悚, 而日昨筵中, 又以此特勤聖敎, 繼有問備之罰, 仍令牌招, 四日之內, 嚴召五降, 而顧臣情地, 無一分抗顔於朝端者, 頑如木石, 一向違傲, 不敢趨命, 自速譴何, 此豈人臣所敢爲者哉? 第臣所遭, 非比等閑. 前大司憲吳命峻疏中, 兩嘉善直超資憲, 一政目以二人超資承傳, 爲三百年所無云云者, 超資中一人, 卽指臣也. 臣看疏未畢, 自不覺愧汗之沾身也. 臣本庸陋, 百無一能, 而藉祖先之餘蔭, 荷兩朝之恩遇, 前後遍歷, 罔非踰分. 節次推遷乃至卿列, 人雖不言, 臣固自知其萬萬不似. 每一念至, 魂夢亦驚, 而貪戀榮寵, 知進而不知退, 至于今日, 終自陷於相門黨人之目. 士夫之羞辱, 孰過於此哉? 若以如臣無似, 濫爲陞資云爾, 則彼言是矣. 臣固無辭而至於植黨二字, 旨意不美, 計在竝中, 彼雖甘心於大臣, 必以此等惡言加之, 而指爲其黨, 混辱多人, 誠未知其心之所在, 言之雖易, 當之者豈不困哉? 然若使臣平日言行, 見重於同朝, 則以此賤汚之言, 奚爲而至哉? 臣當自訟, 何尤於人? 其疏又以私親建祠私墓增修陳達事, 爲大臣媚悅之罪, 此兩件事, 當日筵中, 臣實發端, 而大臣繼陳者也. 登極之初, 諸議皆以爲, 國舅內外, 依例封爵之後, 則殿下私親祠墓修改事, 亦不可不稟定云. 故臣職在禮官, 敢有所仰達, 而若其媚悅之意, 曾不萌于中, 而今命峻, 以此爲大臣求媚固寵之一大罪案, 臣旣以同時陳達之人, 亦安得晏然而已乎? 唯此數事, 自是搢紳間難洗之恥. 臣雖無狀, 忝從上大夫之後, 其何可包羞忍辱, 揚揚於淸朝卿月之列哉? 顧臣資級, 旣有人言, 則仍帶冒進, 斷無其理. 聖上若不亟令收還, 則臣亦不敢以八座自處, 職秩未銜之前, 無非臣難安之日. 惟聖明, 速賜處分, 俾伸自靖之義焉. 且臣伏聞日昨三都監敦匠諸臣書啓之中, 如臣蔑劣者, 亦蒙加資之恩云, 臣於此, 尤不勝惶悚不安者. 殯殿視膳哀冊書進, 俱係職分之當然, 則元無可記之勞, 至於濫受賞典, 非但臣心之益增愧恧, 亦豈不有乖於人主愛嚬笑之道哉? 今臣資憲之秩, 方且義不敢自居, 況冒承新資, 尤何可論哉? 念臣一年之內, 自嘉善而超資憲, 自資憲而又加一資, 其在私計, 甚非吉祥善事, 人言之來, 亦無足怪也. 今臣至願, 惟在於謝官納資, 偸閑斂迹, 歌詠聖澤, 以卒餘生而已. 伏乞聖明, 察臣肝膈之言, 諒臣危迫之懇, 先收臣前後資級職名, 仍治臣闕禮慢蹇之罪, 以謝人言, 以安私分, 則不勝幸甚. 臣無任屛營祈懇之至, 謹昧死以聞. 答曰, 省疏具悉. 誣詆之言, 何足掛齒? 今玆賞典, 實循舊章, 卿其勿辭, 從速行公.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 27일

승정원일기 582책 (탈초본 31책) 영조 즉위년 12월 27일 병신 37/53 기사 1724년 雍正(淸/世宗) 2년吳命峻이 伴送使 일에 대해 자신을 大臣의 私黨이라고 비난한 것 등에 대해 변론하며 削職을 청하는 沈壽賢의 상소

○ 兵曹判書沈壽賢上疏, 伏以臣罪積而譴罰不加, 情窮而呼籲無路, 略構短疏, 畢暴危懇, 而適此淸齋, 未達天聽, 泥首私次, 一味惶悚. 乃者喉司之臣, 太不相諒, 至煩筵奏. 以臣所遭, 有若尋常語言而强引爲嫌者然, 罰止問備, 召牌荐降, 臣誠抑塞悶鬱, 不知所出. 臣雖至愚, 猶不至於全昧分義, 則何敢以違逋爲能事, 而自陷於慢蹇之誅哉? 噫, 臣之前後所被人言, 罔非人臣難赦之罪, 今不暇一一自暴, 而顧此吳命峻一疏, 誠有所萬萬危懍者. 彼方以憲長自居, 論劾大臣, 以廣樹黨援, 以固根本, 爲一大罪案, 而仍以伴送使變通事, 指斥臣身, 繼又以末擬受點, 藏頭說去, 而暗中意思, 要不在他, 顯然以私黨之目, 橫加於臣. 臣雖萬萬無似, 顧其職則本兵之長也. 言出於憲長之口, 而目之以大臣私黨, 果如其言, 則論其罪, 將何如, 而其敢曰, 獲蒙聖明之開釋, 厭然蹲仍於是職耶? 若使臣迫於嚴命, 冒沒趨承, 則是不但一身廉隅之放倒而已, 縱姿無忌憚之罪, 將無所逃矣. 臣之不可復進之狀, 不待臣之自言, 而實是通朝之所共知也. 至於知事權𢜫疏, 則盛論今番按獄諸臣之罪, 而有曰, 不問徒黨, 徑先行刑, 誣聖躬一節, 終未得明覈, 臣又不勝其危怖之至. 臣於伊日筵對時, 略陳事狀, 且以不能窮覈, 引爲臣罪. 此雖聖明之所下燭, 而今其言, 乃以此爲臣等不欲窮治之罪, 直驅之於罔測之地. 臣何敢費辭辨明, 而踪地之危蹙, 則不啻如向來所遭而已. 噫, 顧臣一箇衰朽之身, 積此罪名, 中夜無寐, 撫躬自悼, 如窮人無所歸, 而日月之明, 猶未俯燭. 此苦心, 謂有一分可進之路, 而牌召之命, 鎭日虛辱於床席沈綿之中, 益復迫隘, 莫知所以置身之所. 慢命之罪, 自知難逭, 而未徹之疏, 不敢屢上, 就加刪減, 只暴情實. 玆敢冒萬死大聲疾號於天地父母之前. 伏乞聖慈, 亟賜矜察, 諒臣危苦之情, 憐臣沈篤之疾, 將臣本兼諸任, 盡行鐫削. 仍命有司勘臣重律, 以謝人言, 以嚴邦憲, 不勝萬幸. 答曰, 省疏具悉. 誣詆之言, 何足介懷? 卿其勿辭, 安意行公. 仍傳曰, 遣內醫看病.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 27일

승정원일기 582책 (탈초본 31책) 영조 즉위년 12월 27일 병신 48/53 기사 1724년 雍正(淸/世宗) 2년辛丑年 옥사가 제대로 처리되지 않았다는 權𢜫의 상소와 銓曹에서 尹容을 위해 일을 꾸몄다는 吳命峻의 비난 때문에 削職을 청하는 李肇의 상소

○ 吏曹判書李肇上疏, 伏以臣於日昨, 伏見知事權𢜫之疏, 又論辛丑宦獄事, 不勝驚駭震慘之至. 卽夜泥首, 金吾門外, 旋有勿待命之敎. 仍下牌招之命, 此何等事, 而人之爲言, 前後非常, 臣之蹤跡, 不可復入於朝矣. 不得不坐犯違逋, 逬出城外, 以俟處分, 嚴命不加, 恩召荐降, 臣誠感激惶隕, 罔知攸措. 宦獄按治之委折, 臣於前疏已備陳, 今不敢更爲覼縷, 而玆事關係, 果如何也? 夫或有毫末未盡之端, 其罪又當如何也? 今直斷之曰, 未明快, 所以聲罪案獄之臣者, 非復前日人言之比也. 噫, 玆事初發, 苟有人理者, 孰不沫血飮泣, 思所以痛覈窮討者哉? 其時諸臣, 中夜奔馳, 爭先請對, 雪涕交爭, 千言萬語, 殫竭誠力. 及夫開鞫, 言言盤詰, 箇箇窮訊, 終至於得情而正法, 按治本末, 鞫案具在. 天日照燭, 其所謂不加嚴覈, 急急了當云者, 何所據而發也? 至以惟恐端緖之或露爲言者, 旨意叵測, 有非常情之所及, 世道至此, 更何辭而辨理哉? 然此皆臣罪也. 按獄不厭人心, 以至於此. 至曰殿下之心事未辨暴, 此實臣子所不忍聞者, 骨驚心痛, 寧欲溘然. 其言又以覈出根株, 嚴加懲討爲請, 此獄便爲未了之案矣. 事關上躬之被誣, 言出卿宰之疏陳, 旣負此罪名, 無以復立於覆載之間, 此事未更覈之前, 無非臣待罪之日. 且伏聞又有投匭論此事者, 其言亦叵測, 雖以淸齋不得入徹, 此爲方生之勢, 不可止遏. 儻蒙殿下, 赫然下明命, 更加窮覈, 如言者之言, 使中外曉然, 則臣雖卽日滅死, 更無餘恨矣. 且臣於吳命峻論銓曹事, 亦有不安于心者, 今夏間海伯之初以兪命凝差出也. 海西事, 大段蠱壞, 殆難着手, 朝議或言命凝, 恬謹有餘, 固優於持守, 而至於收拾敗局, 非其所長也. 旣有此言, 則勢難赴任, 諫長適缺, 故仍移之, 而其時則代擬者, 料量固在他人, 及其人又有事故. 窮極無奈何之後, 廟堂始屬意於尹容, 遂陳箚言其才, 後進中最可拔擢, 立朝履歷, 雖不足不得不薦進之矣, 伊時事實, 不過如此. 今其言, 有若初爲尹容地, 銓曹承大臣之旨意, 移諫長者然, 何其急於構罪, 全沒實狀, 乃至於此耶? 眉睫一動, 而承望注擬, 大臣之權重與否, 姑舍勿論, 銓曹苟人耳, 其忍是乎? 臣雖疲劣, 亦不足多辨, 臣職在天官之長, 抱此羞辱, 復入銓地, 決無是理. 以臣情勢, 束帶趨列, 更無可論, 身帶保護之任, 日者議藥診候之時, 旣不得進參. 連日觸寒, 躬行虞事, 傷損之慮, 益復切急, 而又不得登對請停, 敎文改撰, 臣旣親承下敎, 事係緊急, 而遷延至此. 伏況慈聖復膳, 事體莫重, 竭誠陳請, 一日爲急, 臣不得奔走於問候陳啓之後. 日者開釋之敎, 不啻丁寧, 至出擧條, 曉諭愚迷, 特命再勤, 催臣出仕, 臣於是, 感泣冞極, 抑塞益甚. 臣罪至此, 萬殞猶輕, 使臣苟有一分可出之勢, 此時何敢以廉義爲辭, 而孤負恩旨也哉? 誠有所萬萬不得已者. 鎭日天牌, 虛辱於江郊, 每一違逋, 求死不得, 欲鑽地而入, 亦不可得也. 玆敢大聲疾號於天地父母之前, 伏乞聖明, 俯垂照察, 亟賜處分, 將臣本職及兼帶, 竝加鐫削, 仍重勘臣罪, 以嚴國體, 以謝人言, 不勝萬幸. 臣無任涕泣祈懇之至, 謹昧死以聞. 答曰, 省疏具悉卿懇. 誣詆之言, 何必深嫌? 卿勿過辭, 安心行公.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 27일

승정원일기 582책 (탈초본 31책) 영조 즉위년 12월 27일 병신 49/53 기사 1724년 雍正(淸/世宗) 2년三司에 대한 전교를 면할 수 없고 병든 偏母를 홀로 둘 수 없다며 遞職을 청하면서 吳命峻을 朝籍에서 삭제해야 한다고 청하는 柳儼의 상소

○ 司憲府持平柳儼上疏, 伏以日月易邁, 仙陵已封, 仰惟殿下孝友出天, 靡逮之慟, 何以堪居? 顧臣情迹, 實不可一刻冒據於言責之地, 而適差魂帛大祝之任, 臣子情理, 不敢以區區私義, 自諉隨詣山陵, 少伸罔極之痛, 而若其因仍蹲冒, 則實有所萬萬難强者. 玆敢更暴衷懇, 仰瀆宸嚴, 惟聖明之垂察焉. 竊念臣之本來情勢, 實不可復以言官自處者, 已自劃於心, 而今番一着, 尤有所大段惶悚, 大段恧縮. 噫, 兇悖不道之言, 至犯於君父, 而身爲諫官, 顧不能卽日出肅, 沐浴請討, 草草發簡. 乃在於入臺二日之後, 以致身行三司之敎, 至下於筵席, 論臣之罪, 擢髮難贖, 則雖朝家有所區別之擧, 亦豈敢晏然自居於無罪之地乎? 臣雖無恥, 決不可以倖免爲得計, 揚揚行公如平常無故之人. 今若速被譴罰, 上使國家之處分, 無斑駁之歎, 下令一身之廉隅, 免放倒之譏, 則公私不勝幸甚. 且臣命途奇舛, 獲戾神天, 年纔弱冠, 遽失嚴父, 偏母多病, 兄弟終鮮, 晝夜求護, 左右扶將, 惟臣一人而已. 臣若一日出外, 不在其側, 病心莫慰, 寢食俱忘, 母子至情, 自不能已. 今者臣母爲病裏就煖, 方在郊舍, 而臣則係官于朝, 不得隨往, 兩相係戀, 魂夢飛越. 忽聞自數日前, 宿病添加, 寒感外襲, 委頓涔涔, 若將垂盡, 臣自得此報, 方寸煎灼, 不能自定. 若不及時歸省, 隨症投藥, 則實有無窮之憂, 玆不得不疾聲哀籲於孝理之下. 伏乞聖慈, 特遞臣所叨之職, 俾得任便救護, 以伸人子至情, 不勝至願, 臣方力辭本職. 又且私情懇迫, 實不可容喙於朝廷之事, 而目見讒構之說, 至發於重臣之口, 憂憤所激, 亦不能自忍, 略陳賤見, 以備裁察. 噫, 大臣爲國之忠, 秉心之公, 聖上洞燭, 臣不必煩論. 若命峻, 挾憾逞毒之計, 恐或有未盡覷破者, 臣安得不言乎? 夫命峻, 以名相之孫, 早擢巍科, 凡於淸塗要路, 孰得以先之哉? 特以其行己纖汚, 宅心險巧, 平生伎倆, 只在於希覬淸顯, 半世能事, 不過乎貪饕無厭, 故見棄士類, 得罪淸議, 而尤爲大臣所深惡. 向來以久次擬升八座之時, 顯示持難之意, 及其旣升八座之後, 吏兵戶判之擬, 一倂枳塞, 若以爲大臣有私好惡而然, 則兄弟之間, 夫豈有彼此, 而在其弟則以新升嘉善, 直擬度支之望, 在其兄則以八座久靳, 尙靳循例之擬, 此可見其公議難拂, 而扶抑有定, 則在命峻, 尤當自反媿恧之不暇, 而乃蓄怨含毒, 經營揣摩, 必欲中傷而後已, 吁亦慘矣. 噫, 命峻發身之後, 必欲入銓, 權門擁被, 頓忘廉恥, 隨時巧媚, 百億化身, 遂爲一代淸議之所枳. 彷徨十數年, 又見棄於大臣, 則結恨益深, 遂以側媚威權等說, 白地構揑. 蓋爲人臣而納媚者, 聖主之所不喜, 爲人臣而擅國者, 明主之所不容. 故冀以此僥倖上心之一動, 而殊不知日月中天, 魑魅莫逃其形, 其亦可哀也已. 又所可痛者, 其所陰中而顯沮者, 非名在前列者, 乃素欲劾己者. 若其位高而累經任使者, 聖明必已鑑燭其本末長短, 而至於尹容持論之公平, 處心之明白, 實爲淸議之所共推詡, 大臣之不顧資級, 特爲箚薦者, 夫豈有一毫爲私之意, 而命峻之必欲甘心於此者, 蓋由於容之痛中文未發而先洩故也. 不料其人之盡露肝肺, 一至於此也, 臣雖不言, 聖上固已俯燭, 而第將來之憂, 恐亦不細, 玆敢俯陳於請譴之章. 伏願殿下, 堅持聖心, 益加照察, 此等讒侫之人, 永刊朝籍, 使不得復廁於士大夫之列, 則國家幸甚. 臣無任激切祈祝之至, 謹昧死以聞. 答曰, 省疏具悉. 吳命峻逞憾之狀, 予已洞知, 故施以投卑之典矣. 爾其勿辭, 救護母病.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 28일

승정원일기 582책 (탈초본 31책) 영조 즉위년 12월 28일 정유 18/20 기사 1724년 雍正(淸/世宗) 2년鄭震僑의 상소를 봉입하지 않은 承旨를 特推하라는 명에 따라, 봉입하지 않았던 이유를 밝히고 遞職을 청하는 尹游의 계

○ 大司諫尹游啓曰, 臣之情地卼臲, 病狀深痼, 斷無自力供職之望, 而當鞫事方張之日, 逮廞衛將啓之辰, 不敢自恤軀命, 猥引私義, 强起奔趨, 而內省慙忸, 有不可言. 至於鄭震僑疏不捧承旨特推之命, 尤不勝惶悚之至. 向者待罪喉院時, 震僑等來呈一疏, 見其疏語, 只以渠輩宦塗事自訴, 而末段以爲, 曾在肅廟朝, 以此陳疏, 十呈而不得徹云云. 故臣果以爲, 其時之不捧, 誠有意義. 渠輩雖微, 其在礪廉恥之道, 豈有自求通淸之理乎? 因以此意, 曉諭退送, 原臣本意, 固欲爲朝廷稍存事體, 則此與阻却言事, 不得上聞者有異. 然顧今聖明, 以務達群情之至意, 致有誨責之嚴敎, 臣何敢自以爲是, 晏然於職次乎? 況又臺官之帶推行公, 古無是例, 則自在應遞之科, 且於僚臺再疏, 持之不已, 必欲自是, 臣寧受之, 何可復與氣銳之人較辨, 而其在自處之道, 決不宜苟冒. 以此以彼, 所當趁卽詣臺自列, 不但臣瘡病之益熾, 無望起動, 當此上下哀遑之時, 紛紜引避, 亦所不敢, 故只自泯縮尋單, 以爲求解之地. 前後親祭, 旣不敢一參哭班, 一伸起居, 情禮廢固, 不可勝言, 而況此王大妃殿復膳之請, 一日爲急, 則身爲諫長, 只事引伏, 非不知萬萬懍惕, 而區區私義, 實有斷不獲已者矣. 今此辭單還給之命, 遽出常格之外, 臣於此, 一倍驚感惶隕, 罔知攸措. 玆不敢不力疾詣臺, 備陳應遞之端, 而當避不避, 晩始自列之罪, 尤不可逃, 請命遞斥臣職. 答曰, 勿辭.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 29일

승정원일기 582책 (탈초본 31책) 영조 즉위년 12월 29일 무술 23/28 기사 1724년 雍正(淸/世宗) 2년卒哭이 지났으므로 常膳을 회복할 것을 王大妃殿에게 청하는 藥房의 계

○ 王大妃殿, 藥房口傳啓曰, 日月易邁, 虞卒已畢, 伏惟罔極之痛, 益復如新, 從權之請, 曾已屢陳, 而前後慈旨, 輒以哀痛不忍聞之敎, 牢拒不許. 臣每一承聞, 心肝欲墜, 下情焦悶, 一倍靡定. 臣誠意淺薄, 旣未得感回, 又不敢一向强聒, 徒傷我慈聖罔極之痛, 趑趄悶默, 更不得申請, 群下之情, 益復遑遑. 今則卒哭旣過, 歲籥將改, 又與前時, 事又不同. 半年哀毁之餘, 眞元耗敗, 無窮之憂, 難言之慮, 實爲萬萬罔措, 則卽今扶補之道, 莫急於復常膳一節, 而一日二日, 尙未準請, 澌綴之極, 疾患一生, 雖用薑桂之資, 抑何及哉? 憂煎之極, 不避瀆擾, 冒萬死, 更此陳籲. 伏願上念大王大妃殿止慈之心, 俯察聖上祈懇之誠, 下循一國臣民焦憂煎迫之忱, 勉抑至情, 卽允所請, 千萬泣禱, 惶恐敢啓. 傳曰, 今日卒哭已過, 罔極如新, 今聞啓辭, 尤難定心, 氣候如難扶持, 則豈不爲變通乎? 連爲無事以過, 須勿過慮焉.

영조 영조 즉위년 (1724년 雍正(淸/世宗) 2년 영조 즉위년 12월 영조 즉위년 12월 30일

승정원일기 582책 (탈초본 31책) 영조 즉위년 12월 30일 기해 28/28 기사 1724년 雍正(淸/世宗) 2년誣陷을 받은 자신의 처지를 진달하며 削職해 주고 復膳을 권유하는 庭請에 참여하지 못한 죄를 다스려 주기를 청하는 李光佐의 상소

○ 領議政李光佐疏曰, 伏以, 臣子之於君父, 荷片言之知奬, 榮踰華袞, 得一辭之甄責, 嚴若雷霆, 招之斯來, 命之斯趨, 斯固天理人事之所必然. 若臣之近日所被, 曠千古而未或聞覩. 寒夜齋殿, 親勞玉腕, 一寫五百餘言, 洞開誠心, 曲賜曉諭, 明其至寃, 申以大信, 勉之以深追先王, 責之以保護東朝, 惻怛而哀痛, 毫髮無餘蘊, 天章震耀乎心目, 至澤淪浹於肌骨. 旣又申之以別諭, 奬許特新, 遡及先臣, 丁寧懇至, 可泣神鬼. 至於吾東庶幾之敎, 又豈賤臣萬萬敢承當者? 昨日特敎, 尤爲切嚴, 無此理之諭, 焦之心之旨, 讀不敢竟, 寸心斷絶, 於此而不感動變改, 寧有如許人理哉? 臣雖無狀, 秉彛不泯, 觸發於中, 豈自按納? 蹶然而起, 行不竢駕, 理應有不自覺知者, 而顧乃冥然無蠢動色, 若無所感激, 若不知嚴畏, 常理都絶, 無復人狀, 此其故何哉? 天鑑赫臨, 無微不燭, 徐賜究察, 當有以得臣之情, 哀臣之窮者矣. 臣請更披肝血, 一暴情實, 伏惟天慈, 少垂矜納. 臣誠不肖, 亦不至素性於榮名者也. 初等科第, 周歲之內, 從仕二十許日, 厥後卽閉門自守, 十一年間着袍帶者, 僅五日. 中間頗試內外, 少效微力, 已又自劃者, 六年所, 往歲復出, 非臣之素志, 而黽勉至今, 蓋亦有由. 臣無寸長, 惟知爲國一死, 兩朝如天之恩, 欲報罔極, 而自頃以來, 竊觀民生之困窮, 國勢之危凛, 誠有朝不謀夕者, 臣心痛之. 竊不自揆, 思欲悉心補苴, 冀以少緩傾敗, 顧因才短力弱, 萬不一效. 辜負初心, 訟罪無窮, 曁乎遭際新化, 感聖上至誠圖治. 念此艱危, 若非殿下, 及今扶回, 後更難爲, 益思殫盡心力, 贊襄萬一, 累於筵中, 泣陳此狀. 竊計天聰, 當賜記存, 矧臣受知, 至爲特達陳言, 而察其寸誠, 計事而燭其深, 心有不逮焉. 明賜敎詔, 從古人臣得此者幾人哉? 感鏤之忱, 次於骨髓, 常恐不及見治平, 不及報大恩, 而溘先朝露, 永爲無涯之恨, 惟此寸丹, 天日可證, 其欲決焉屛退, 豈臣之情哉? 及至近日, 身落萬仞坑塹, 濟拔之恩, 天地無極, 而自廢之義, 亦由是出, 其亦命也. 竊詳前後聖敎, 若於臣處義, 有未盡垂燭者, 臣請昧死悉陳之. 惟王擅國乃史書惟辟作威, 卽經文, 人臣被擅國之斥, 得竊威之名, 闔門湛滅, 豈足以償其罪, 況直斷以威權下移者乎? 幸而君上燭其誣, 而明其心, 故得容其自廢耳. 如有一分未昭白者, 固當竢金木之不暇, 尙何求屛退之可論哉? 誠誣矣, 誠洞燭矣. 若其人, 則必終身杜門, 不復齒列人數然後, 方可以有辭於天下後世. 如或低回寵眷, 冒沒仍據, 則是眞擅國竊威者所爲耳. 有人臣之心者, 豈如此哉? 臣平生, 學忠孝, 寧以違命被萬戮, 誠不忍甘心於是矣. 且念大臣擧措, 關國重輕, 何如哉? 信有如許無恥無嚴之大臣, 其終也, 亦凶于國, 斯豈淸朝之福, 而可令臣, 但以承命爲恭乎? 臣之去就, 已無可論, 所可於悒者, 臣之情事也. 逢堯·舜之聖, 而忍爲辭訣, 積山海之恩, 而終闕酬報. 自効絲毫之素心, 少裨艱虞之宿計, 一倂卷懷, 都付無何, 撫己自傷, 叩心永悼, 此將紏結衷曲. 雖九死而敢化, 至於違明命之隆摰, 負恩言之曠絶, 廢臣分而闕常禮, 徒使承宣之臣, 相守荒村, 將至於改歲. 論臣負犯, 死有餘責, 唯願亟受重勘, 庶以少安此心. 伏況慈聖氣候凛綴, 焦憂一倍, 復膳之請, 豈臣子之晷刻敢緩後者? 顧聖敎, 亦且至嚴, 而臣終不敢爲承命計. 今伏聞聖上眼部有不安節, 驚慮冞至, 而亦末由致身於診候議藥之列, 臣罪至此, 更何以自贖? 伏乞聖上, 天地父母, 卽命召承宣而返之, 仍命鐫削臣本兼諸任, 且俾有司, 議臣之罪, 處以重律, 以爲百僚戒, 不勝至幸. 命召不可受留鄕村, 故期於呈納, 而輒須史官, 渡江遠授, 至於累次, 惶悶尤切. 此則職名鐫解, 自應收回, 故不得已如前奉留, 而至於廩祿, 仕者之俸, 在鄕承受, 實無此理. 再陳此意, 誠未上格, 累煩輸致, 窮蹙無措, 此係決不敢承命者, 往復撕捱, 實有傷於事體, 敢乞亟命停寢, 以幸公私, 臣無任云云. 答曰, 省疏具悉卿懇. □後之批, 悉諭心腹, 庶幾□□幡然□巽讓之極, 愈益深切, 愕然且慙, 無以爲喩. 噫, 胡乃多言? 但有一言, 若未知卿心則已, 旣以知卿之心, 則今日國事, 捨卿爲誰? 此非爲卿之語, 亶出肺腑, 雖日上百章, 予志牢定, 決難勉副, 至於不腆薄廩, 尤不可固辭. 卿其安心, 勿辭領受, 卽日入來, 用副予日夕思想之心. 仍傳于蔡彭胤曰, 此批答, 使偕來承旨, 傳諭.

영조 영조 1년 (1725년 雍正(淸/世宗) 3년 영조 1년 1월 영조 1년 1월 1일

승정원일기 583책 (탈초본 31책) 영조 1년 1월 1일 경자 13/28 기사 1725년 雍正(淸/世宗) 3년慈殿이 復膳을 허락하도록 王大妃殿에서 권유하기를 청하는 庭請의 두 번째 계

○ 庭請口傳王大妃殿再啓曰, 臣等罄竭血忱, 日瀆慈聽, 豈不知强聒之爲萬萬惶悚, 亦豈不知慈念之轉增悲痛? 而事勢有不可緩, 群情有莫可遏, 玆不得不叩額天陛, 疾聲齊號, 及奉四啓之批, 辭旨去益悲切, 揮拒愈益嚴截, 臣等憂歎悶鬱, 心肝欲墜. 惟我祖宗朝家法, 最嚴於喪制, 非前代所可比侔, 而惟此從權一事, 未嘗不勉抑至情, 俯循群請者, 蓋以帝王家致孝之道, 自與凡庶不同, 不宜任情而直行, 膠守乎常制也. 伏惟慈聖, 五年之間, 荐罹鉅創, 其所震薄, 摧霣受傷, 已不可勝言. 況蔬水之進, 已至半年, 胃氣之傷敗, 勢所必至, 薑桂之補, 一日爲急. 若以目前無甚可慮, 少忽保護之道, 一朝疾患, 乘虛猝發, 則此豈食飮之所可滋補, 醫藥之所可扶接者耶? 東朝之所深憫, 聖上之所切憂, 日加一日, 此豈特臣庶之焦遑罔措而已? 慈聖殿下, 若深念及此, 則必惕然回悟, 翻然改圖矣. 況今因山甫畢, 公務積滯, 大小臣僚, 一倂抛却職事, 逐日奔走呼號於庭籲之班, 皆以不得請, 則不退爲期, 以慈聖殿下憂念國事之心, 豈不念及於斯也? 伏乞俯體顒望之群情, 亟賜兪音. 答曰, 國事無用之身, 如是過慮, 雖再巡如是, 而無病無事而經過, 此時無端, 豈復常膳哉? 不忍允從之請, 迄爲停止, 則少定罔極之心矣.

영조 영조 1년 (1725년 雍正(淸/世宗) 3년 영조 1년 1월 영조 1년 1월 1일

승정원일기 583책 (탈초본 31책) 영조 1년 1월 1일 경자 28/28 기사 1725년 雍正(淸/世宗) 3년李光佐에게 傳諭한 결과를 보고하는 權益淳의 장계

○ 權益淳狀啓, 臣敬奉聖批, 傳諭于議政府領議政李光佐處, 則以爲, 臣之自分廢屛, 非臣之所樂爲, 其在國體身分, 千萬不可得已者, 庶幾天日之明, 洞然垂燭. 伏承恩批, 又失所圖, 惶悶抑塞, 只覺一身之無措. 至於隆摰之敎, 丁寧之旨, 又出尋常萬萬, 此豈無狀賤臣, 可以一分承當者? 而設令臣身進退, 眞有可以關係國家者, 一番冒出, 使臣分都喪, 國體盡壞, 喪敗身名, 無復餘地, 國人唾罵, 不復以齒列於人數, 則到此地頭, 將焉所用臣哉? 有人臣之心, 豈如是云者? 卽臣之疏辭, 以是告君, 而敢復改圖者, 宜無如許人理. 臣今雖欲冒沒于進, 誠有不可得者, 千思萬量, 終無承命之道, 辜負如天之恩遇, 祗竢大何, 伏地隕泣, 不省所達云矣. 臣旣承偕來之命, 姑爲仍留之意, 馳啓. 踏啓字

영조 영조 1년 (1725년 雍正(淸/世宗) 3년 영조 1년 1월 영조 1년 1월 2일

승정원일기 583책 (탈초본 31책) 영조 1년 1월 2일 신축 44/62 기사 1725년 雍正(淸/世宗) 3년金一鏡 등의 옥사를 빌미로 부도한 말을 한 權𢜫의 削奪官爵, 상소로 李喜朝를 訟辨하면서 先正이라 칭한 申鏶의 定配를 청하는 尹晉의 계

○ 獻納尹晉啓曰, 人臣之罪, 莫大於護逆, 王者之討, 莫嚴於黨惡, 而申銋之頃年一疏, 右袒於賊望之誣招, 惟恐逆節之綻露, 必欲驅逐獄官, 沮敗國事之計, 萬萬凶慘. 若使其言, 得售於其時, 則國家之保有今日, 亦未可必也, 當初島棘之請, 至以減死爲言, 則及今奸情畢露, 諸賊盡戮之後, 得保首領, 於渠幸矣. 不料向日疏決之際, 遽有出陸撤籬之命, 此雖出於先朝寬大之典, 論以國法, 實難容貸, 究其罪狀, 同是凶逆, 決不可與尋常竄配節次減等者, 爲比. 若不嚴其堤防, 則不但刑政之解弛, 亂賊餘孽, 由是而無所懲畏, 擧國人心, 自此而日益憤鬱, 請還收大靜圍籬安置罪人申銋, 出陸撤籬之命. 星樞罪惡, 明有根因, 信任正植, 締結宇寬, 黃兵新入之說, 銀貨交通之跡, 昭著於諸賊之招, 其所負犯, 固與慤賊, 少無異同. 故兩司爭執, 必欲嚴覈, 而先大王屢賜允從, 及其數次加刑之後, 終又酌處者, 蓋從鞫廳之請, 而第以獄體論之, 慤則杖斃, 樞獨漏網, 罪同刑異, 用法斑駁, 輿情駭憤, 久而益激, 請還收罪人星樞, 減死之命, 仍前嚴鞫, 期於得情. 自有鏡·虎之獄, 一種不逞之徒, 乘時投章, 誣捏廷臣者, 前後相繼, 此若非素門平進, 希收華要之報者, 卽必遠方窶人, 受人啗利, 迫脅驅使之類, 皆不足多辨, 而至於崇班耆舊之列, 自權𢜫爲始焉. 其疏大旨, 不過兩節, 而一鏡事, 已經親問, 逆宦之獄, 亦有先大王之嚴明處分, 此非疑晦難知之事, 而故以囫圇不辨白之語, 混驅滿庭諸臣於罔測之科, 甚至以陰謀秘計, 佯若不知爲言, 夫逆賊之陰謀秘計, 自非逆賊, 則孰得以知之哉? 知之而猶佯若不知, 則是亦逆也. 𢜫若眞知如此, 則何不明白上急, 指名其某人知其計, 而見者某人, 傳者某人, 而徒爲此慢無指的之言, 使國家, 無以覈得其人, 而明正典刑也? 至於一鏡事, 廷臣之不能早討, 固其罪也. 𢜫亦同是國家臣子, 旣自謂的知其主張儉·虎之謀, 則蓋其所知, 不但文字之誣上而已矣. 然則何不及時早言, 默默坐視者, 今幾年所, 而及今天佑聖斷, 一鏡伏罪之後, 反爲此捏陷廷臣之言也. 若諉其不在其位, 則今以西樞而可言者, 昔以軍銜而不可言耶? 卽此數事而觀, 則其急於構陷, 乘機希覬, 或自做危險之言, 或反售傾軋之謀者, 肝肺難掩, 尤亦痛矣. 至於其疏中一毫以下二字, 渠若有一分嚴畏之心, 此等駭悖文字, 何敢泚筆, 騰[謄]諸奏御之文, 自不覺其語犯不道之科耶? 此不可以年老秩高, 有所容貸, 請知事權𢜫, 削奪官爵. 日昨儒生申鏶等, 肆然投疏, 敢爲遠竄罪人李喜朝訟辨, 此固已極無嚴, 而觀其疏中, 至以先正, 稱喜朝, 喜朝是非, 姑置勿論. 假令眞有名德, 如渠所言, 今方得罪先朝, 名在丹書, 則爲今日臣子者, 若有小畏國法之心, 安敢突然尊稱於奏御文字之中乎? 其黨邪侮法之罪, 決不可置而不論, 請疏頭申鏶定配. 答曰, 不允.

영조 영조 1년 (1725년 雍正(淸/世宗) 3년 영조 1년 1월 영조 1년 1월 2일

승정원일기 583책 (탈초본 31책) 영조 1년 1월 2일 신축 45/62 기사 1725년 雍正(淸/世宗) 3년柳鳳輝에게 傳諭한 결과를 보고하는 柳綏의 계

○ 柳綏啓曰, 臣承命馳到于陽川銀杏亭村左議政柳鳳輝所住處, 傳宣聖諭, 則以爲, 臣久逋召命, 日夕惶懍, 方在席藁待罪之中, 不意近密之臣, 奉宣聖諭, 十行辭旨, 愈益隆渥, 又以庭籲彌日, 慈聽愈邈, 上下焦遑, 罔知攸措爲敎, 臣於此, 一倍戰慄, 繼以抑塞, 寧欲亟就滅死, 而不可得也. 臣自逬退以來, 史官相守, 殆過三旬, 承旨臨諭, 又至累次, 其召旨之稠疊, 恩數之曠絶, 求之前史, 亦不多見. 此雖强之於平常無故之人, 猶當感激而欲死, 而況拔臣於千仞坑塹者耶? 今雖責之以赴湯蹈火之事, 臣亦甘樂而不辭, 而況召之以爵祿榮寵者耶? 聖明所以眷顧, 若此之極, 臣之所以惶感, 罔有涯量, 而敢以螻蟻之微悃, 累犯至尊之嚴威, 已到萬分窮迫之境, 而苦不知變者, 蓋亦有萬萬不得已者也. 臣之向來所遭, 雖蒙聖上曲加照察, 而人言則至今未已, 疏雖未徹, 人多傳說, 臣方怖畏蹙伏之不暇, 雖欲唐突承命, 有不可得矣. 卽今朝廷, 方以王大妃殿復常膳之請, 累日齊籲, 而慈聽邈然, 每下哀痛之敎, 獨使聖上, 憂遑焦迫, 而臣則退伏鄕廬, 未能少效臣子之職分, 有臣如此, 生不如死. 臣於昨日, 封章縣道, 只冀天地父母之更加矜諒, 亟賜處分而已. 伏地悲泣, 不知所達云矣, 敢啓. 傳曰, 知道.

영조 영조 1년 (1725년 雍正(淸/世宗) 3년 영조 1년 1월 영조 1년 1월 2일

승정원일기 583책 (탈초본 31책) 영조 1년 1월 2일 신축 49/62 기사 1725년 雍正(淸/世宗) 3년館閣의 임무를 맡을 재주가 없으며 거듭 召命을 어긴 잘못을 들어 모든 직임을 鐫免해 주기를 청하는 李眞望의 상소

○ 大司成李眞望, 伏以日月不淹, 因山旣畢, 虞哭已卒, 歲序且更, 臣民莫逮之痛, 益復如新, 而伏惟聖慕罔極, 何可堪處? 臣頃以所帶三職, 無一可堪, 暴實陳懇, 祈蒙恩免, 及承批旨, 不惟不許鞶褫, 辭意隆重, 有踰尋常, 臣誠惝怳踖踧, 若無所措. 此際又伏蒙恩旨, 授臣以成均館大司成, 臣尤驚惶悚恧, 不知所以爲言也. 夫文可以潤色乎王言, 識可以贊決乎廟議者, 此掄才之極也, 論著嵬煥之德, 則可以傳信萬世, 樂育衿紳之徒, 則可以作成一代者, 此授任之重也. 臣旣空疎無文, 則館閣之任, 非其才矣, 迂拙昧事, 則籌司之職, 非其分矣. 孤陋薄劣, 決不足以抗顔師席, 則敎胄之責, 亦無足可議, 而至於史局之命, 無論才分之如何, 最爲萬萬難冒者, 昨年人言, 已可見公議之至嚴矣. 今雖曰, 資給稍異, 其人器之大不近似, 固自如也, 臣復徒感誤恩, 冒沒承授, 則人情之駭笑, 豈不倍蓰於前乎? 前則雖一人之言, 猶不敢强拂, 今又使後來之嗤點愈多, 則豈不狼狽之愈甚乎? 雖微官散職, 一有非議, 則不敢晏然復叨. 凡人之恒情, 廉恥之大防也, 況玆形容聖德, 模寫神功, 何等重大, 而必欲使曾受疵評者, 强顔而趨事乎? 臣之終不可勉承者, 較然可見, 則許重許大之事, 縻以虛名, 曠久廢闕, 豈非大可憂者乎? 臣免遞居留之任, 因交承之更改, 今始還來, 而旣不敢祗肅新命, 又不敢自近天陛, 所受密符, 不免使替納, 臣罪已大, 近以史事緊急, 召牌日降, 至于再三, 臣雖愚迷, 豈不知不俟駕之義哉? 顧臣難進之端, 最在此事, 嚴命雖勤, 終不敢自喪廉義, 積逋累慢, 罪戾如山, 連屬淸齋, 章疏莫徹, 惶隕悶蹙, 日甚一日, 玆不得不疾聲仰籲. 伏乞聖慈, 俯諒情悃, 亟賜處分, 將臣本兼諸任, 竝加鐫免, 仍行重勘, 使職事無曠, 私分獲安, 不勝幸甚. 臣無任屛營祈懇之至. 答曰, 省疏具悉. 國子新命, 實循公議, 以卿世祿之臣, 至於撰述之任, 尤不宜過辭. 向來人言, 何必深嫌? 卿其勿辭, 速出應命.

영조 영조 1년 (1725년 雍正(淸/世宗) 3년 영조 1년 1월 영조 1년 1월 2일

승정원일기 583책 (탈초본 31책) 영조 1년 1월 2일 신축 50/62 기사 1725년 雍正(淸/世宗) 3년지난번 李德普 등이 上疏하여 부친인 尹拯을 誣詆한 일을 진달하며 削職해 주기를 청하는 尹行敎의 상소

○ 副提學尹行敎, 伏以日月幾何, 劍舄永閟, 虞卒已畢, 伏惟聖心哀隕, 遑遑靡逮, 況且冒雨動駕之餘, 連日侵曉將事, 聖體不瑕有傷損之節, 狗馬微誠, 自不勝憂虞之至. 顧臣兩朝舊物, 五年之內, 再遭此慟, 未伸褥蟻之忱, 只切黃鳥之悲, 俯仰哀號, 寧欲無吪? 噫, 臣四十年痼疾, 每當寒節輒劇, 作蟄開蟄, 與蟲振俯, 此固通朝之所共知, 而臣猶不暇及此也. 念臣情勢之危蹙, 實無萬分一濡滯京輦之理, 而因山前固不敢言私, 虞卒未畢, 聖上躬莅享事, 亦非臣子告歸之日, 爲參闕外哭班, 且便承候起居, 姑此遲留矣. 今卒哭已過, 庶幾臣可以遂其初心, 而構罪臣父臣祖者, 日起而不止, 直以醜辱爲事, 誣捏爲能, 繼起者又不知有幾人矣. 此時臣之情勢蹤跡, 寧可復廁於當世耶? 噫, 臣旣守家庭不較之訓, 一以無辨爲義, 未嘗敢有一言辨理, 而若其出入淸班, 自同平人, 決知其萬萬無是理也. 微臣今日道理, 只宜歸守先臣墓廬, 以寓瞻依, 還其溝壑賤分, 以終餘生, 是臣之究竟法也. 辭單旣徹, 待遞卽歸, 從容穩便, 義分當然, 而昨日李德普·申鏶之疏, 辭說罔極, 此雖此輩之常事, 而每見此等文字, 一向心痛, 自不得不直自哭班, 留疏徑歸, 駄舁病軀, 以爲歸死鄕里之計, 臣之逋慢之罪, 又加一節矣. 噫, 臣旣科第出身, 初非高蹈之士, 隨分效力, 欲伸尺寸之勞者, 卽臣平生之志, 而臣父在時, 敢引君親短長之義, 告我肅廟之朝, 特蒙矜許, 乞養乞歸, 無不曲副. 以此前後二十年間, 在朝供職, 不過半年, 父歿之後, 待罪鄕廬, 且十年矣, 數年之間, 雖或乍進乍退, 病不能久於朝. 若其報先王忠殿下鞠躬死己之心, 則未嘗一日忘于中, 而病不從心, 情與計違, 畢竟所遭不幸, 作此徑情之行. 有若辜恩負國者所爲, 誦先正不忍南山遠之句, 但有涕淚之縱橫而已, 臣情可謂慽矣, 伏地戰灼, 恭竢誅殛. 伏乞聖慈天地父母, 特賜憐察, 亟命鐫削臣本兼兩任, 仍治臣徑出國門之罪, 以嚴公法, 以靖私義, 千萬幸甚. 臣治疏呈院, 政院以辭單之留院, 爲辭, 不許捧入, 不得已行到果川, 縣道封章, 臣尤死罪. 答曰, 省疏具悉. 誣詆之言, 何必深嫌? 卿其勿辭, 上來察職.

영조 영조 1년 (1725년 雍正(淸/世宗) 3년 영조 1년 1월 영조 1년 1월 2일

승정원일기 583책 (탈초본 31책) 영조 1년 1월 2일 신축 53/62 기사 1725년 雍正(淸/世宗) 3년史局의 일을 담당할 자질이 없으며 宿病이 심한 정상을 진달하며 鐫免해 주기를 청하는 尹淳의 상소

○ 副護軍尹淳伏以日月流邁, 山陵禮畢, 虞事盡行, 卒哭且屆, 伏惟聖孝哀慕, 益復靡極. 如臣糞土賤微, 旣不能下從於玄隧, 旋此退伏草莽, 又未得伸哀於殷祭之班, 瞻望霣結, 寸心欲絶, 仍念臣, 以積逋之蹤, 荷聖明不世渥恩, 卒乃掃公議包厚恥, 而苟受濫資, 旬月之間, 遍颺華膴, 而不敢辭者, 不惟迫於執役, 亦所以少效趨走, 以伸感激之忱. 至於玉署自劃之地, 雖欲嚴畏冒承, 誠不忍前後異義, 以上欺先王, 下負初心, 乃敢頑若木石, 坐違十二天牌, 苟非其情之萬萬至難强, 人臣之義, 敢爲此也. 論其辜犯, 斧鑕湯鑊之不足, 而止蒙例罷, 豈云少贖? 聖度雖寬, 臣罪自如, 一日偃伏京輦, 亦有不自安者, 卽出都門, 投寄於楊州村舍, 大葬之日, 進哭陵外, 仍以轉尋鄕路, 而其間大臣陳請, 敍付史局. 又伏聞日昨筵中, 辭旨嚴重, 至以今日臣子, 何敢不盡心於先王實錄爲敎, 而仍有推考催促之命? 臣於是, 五情震灼, 四體顫掉, 不啻隕坑谷而蹈淵氷. 噫, 臣雖無狀, 亦具人性, 豈不知先朝史事之重, 但其撰載難能, 遴選不稱, 固爲自初懇辭之實情, 而日者感恩一出, 兼銜自在竝受, 旋執筆役史局, 獨難言頉, 不免數次仕進, 以塞一日之責, 而亦非敢爲仍因冒當之圖矣. 且於赴局之時, 抽觀秘藏, 如鉅海崇山, 茫無畔涯, 以臣荒鹵淺謏, 雖竭死力而爲之, 有難尋就頭緖, 卒不過充位蒙成於人耳. 況今鴻匠喆工, 蔚然竝進, 汗靑之責, 正得其人, 臣當引分終辭, 得免於代斲之譏. 抑臣所抱奇疾, 駸與死近, 已無一分生人事, 雖委身衾褥, 謹避風寒, 腹肚痼冷, 釀作百怪, 懍綴若不保朝夕. 今冬則三朔客寄, 飽經寒苦, 間有束帶之勞, 不復致意於攝養, 以致宿症加劇, 下閉上痞, 食物盡却, 消痩到骨, 精神暈瞀, 時至厥塞, 仕宦, 非勞心則勞力, 以此心力, 尙何望鞠躬之節? 且當因山時, 見住十許里外, 冒雨曉作, 進候廞衛於道側, 而達曙添濕, 體膚俱漬, 昏後退歸, 又陷漲川, 狼狽百狀, 寒疾隨發, 證情危厲, 急於歸死, 擔舁就途, 百里之程, 四日迺抵, 歸家昏仆, 知覺俱泯者屢日, 其危形陋狀, 不敢徧擧, 而大都摧殘之氣, 墮下十層, 已絶復起之望矣. 欲卽入文字, 仰控血懇, 而喘喘叫楚, 不能團辭爲文, 姑自泯伏俟譴, 及聞筵敎, 驚懍倍劇, 僅得臥呼倩寫, 遙瀆宸聽, 而神思斷續, 亦不能悉暴衷憶, 安保聖明之不以辭疏飾病, 例之也. 嗚呼, 殿下所以眷顧於螻蟻微臣者, 何如? 臣之欲粉骨碎腦, 死報我殿下者, 又何如, 而過福之勞, 鬼神潛猜, 催臣性命, 困篤至此, 區區去就, 有未暇言, 辜負隆恩, 此生已矣, 望闕悲號, 惟有血淚, 涔淫於枕席而已. 伏乞天地父母, 俯垂愍覆, 諒臣垂死之喘, 無計趨命, 將臣史局之任, 亟賜鐫免, 仍勘臣受恩未報, 徑歸鄕廬之罪, 勿復以臣姓名, 收檢於仕籍, 臣卽冥然長逝, 如得甘寢, 臣無任頓地逬血哀訴之至, 謹昧死以聞. 答曰, 省疏具悉. 解職卽往, 未知得當, 而今玆祈免, 尤涉過矣. 卿其勿辭, 從速上來察職.

영조 영조 1년 (1725년 雍正(淸/世宗) 3년 영조 1년 1월 영조 1년 1월 2일

승정원일기 583책 (탈초본 31책) 영조 1년 1월 2일 신축 54/62 기사 1725년 雍正(淸/世宗) 3년庭臣들이 逆賊을 비호했다는 白時光의 上疏와 李德普가 疏論한 黜享 문제에 參涉되는 바가 있으므로 削職해 주기를 청하는 李肇의 상소

○ 吏曹判書李肇上疏, 伏以臣, 屛伏城外, 祗竢嚴譴, 罪名未勘, 恩召荐降, 臣誠轉動無路, 日積違逋, 惟冀疏籲上徹, 獲蒙處分, 及承批旨, 開諭隆至, 不許所懇, 臣誠感泣無地, 而又復憮然失度, 惶憫抑塞, 尤不知所出. 卽今慈聖復膳之請, 一日爲急, 保護之地, 其責尤重, 上候又有不安節, 至於進藥, 臣方帶藥院之任, 當此之時, 何敢以情勢廉義爲言, 而但臣所遭, 非比尋常? 人之爲言, 乃曰, 按鞫不明快, 自上心事未辨暴, 至請更覈, 雖聖度天大, 務加涵容, 爲臣子者, 一聞此言, 無以容於覆載之間, 此何等事, 而其可例論其情勢廉義也哉? 況且方生之論, 相繼而出, 至若白時光之疏, 其言乃曰, 掩跡滅口, 若以此, 論按獄之罪, 湛滅, 亦不足矣. 李德普之疏論黜享事, 又出矣, 此事臣亦參涉, 其委折, 前已略陳於筵席, 今無更辨之辭, 而其危怕, 又甚矣. 此後若此言者, 又不知將幾許, 今夫人, 一邊論其罪, 一邊出而應命, 雖使放肆無忌憚者當之, 決無此事, 臣於此, 誠有所萬萬不敢者, 臣方以此事請罪, 不暇及他. 伏聞昨日筵中, 大臣已爲發端, 今臣本職之必遞, 亦通朝之所共知, 同僚間不安之端, 旣已上徹, 特爲開釋, 今不敢更爲陳論, 而但出入兩銓, 今恰滿三年, 其間乍離者, 不過禮部五朔. 夫國之重地, 惟是東西銓, 前輩之俱入兩銓者, 固多有之, 而至於遞東銓, 移西銓, 自西銓移東銓, 其專且久如臣者, 蓋未之聞, 以臣疎劣, 當國之權要, 目前僨事, 姑舍勿論, 亦安能保有其身耶? 此臣之日夜恐懼, 久欲陳暴而不敢者也. 然此迫阨之情, 未蒙照燭, 聖敎屢勤, 催促出仕, 臣亦何敢更以㐌辭, 有所煩籲, 到此地頭, 一身死生, 有不暇計, 昨今以來, 必欲進參藥院問候, 積瘁之症, 已至深痼, 見方氣息奄奄, 忍死作力, 旋卽昏倒, 瞻望雲霄, 但有涕泣而已. 噫, 臣雖冥頑, 亦知感戀恩德, 臣之頂踵毛髮, 莫非恩造, 當此新化, 感激圖報, 是臣區區寸赤, 天日下臨, 只緣冥行不止, 釁尤疊出, 危怖之情, 參前倚衡, 難强之疾, 不能從心, 臣之蹤跡, 不可復容於朝行矣. 恩數愈隆, 罪戾益重, 天牌虛辱於江郊, 已餘十數, 如是而威命不加, 是國無法也. 席藁竢罪, 日夕危懍, 氷炭交中, 五情如失, 敢此罄盡衷悃, 復伸哀籲. 伏乞聖慈天地父母, 特垂鑑察, 卽加威斷, 遞削臣本兼諸任, 仍勘臣罪, 使國體, 不至傷損, 臣雖死之日, 猶生之年, 臣無任祈祝之至. 答曰, 省疏具悉卿懇. 向日之事, 開釋備至, 而職在藥院之列, 又兼撰述之任, 出往江上, 無意承命, 事體所在, 固不宜如是也. 天官長席, 決難許遞, 卿其安心勿辭, 卽爲入來, 毋使大政遷就.

영조 영조 1년 (1725년 雍正(淸/世宗) 3년 영조 1년 1월 영조 1년 1월 2일

승정원일기 583책 (탈초본 31책) 영조 1년 1월 2일 신축 58/62 기사 1725년 雍正(淸/世宗) 3년御廚餘品 등의 頒賜와 加資의 명을 거두어 주기를 청하는 沈壽賢의 상소

○ 兵曹判書沈壽賢, 伏以臣, 情病危苦, 悶伏經旬, 陳章瀝懇, 恭竢處分, 譴罰不加, 恩諭反宣, 惶感雖極, 私情益蹙. 此際王人臨問, 頒之以御廚餘品, 太醫看病, 繼之以內局珍劑, 以臣狗馬之疾, 至紆聖念, 荐被殊私, 若是隆重, 驚懼感泣, 不知死所, 且臣於今此加資之命, 臣尤有萬萬不敢承當者. 因山已過, 未遂蟻褥, 俯仰悲咽, 穹壤靡極, 乃以奔走之微勞, 遽膺酬賞之盛典, 旣是臣子職分, 所當爲者, 事與敦匠復土有異, 則有何勞勩之可紀, 而混被恩賞, 乃至於此耶? 仍伏念, 臣猥以無似, 濫蒙洪造, 未及周歲, 超授四階, 控辭不得, 一味危懍. 今又冥承[升], 豈所堪承? 過福之災, 誠有必至之憂, 近日所遭人言, 亦其一驗也. 今雖迫於嚴召, 黽勉肅命, 而惶懼之心, 彌日不定, 不得不冒萬死, 復此哀籲. 伏乞聖慈, 矜察由中之至懇, 收回匪分之誤恩, 以重恩典, 俾安微分, 不勝幸甚, 臣無任屛營祈懇之至. 答曰, 省疏具悉. 今玆賞典, 實循舊章, 卿其勿辭焉.

영조 영조 1년 (1725년 雍正(淸/世宗) 3년 영조 1년 1월 영조 1년 1월 2일

승정원일기 583책 (탈초본 31책) 영조 1년 1월 2일 신축 60/62 기사 1725년 雍正(淸/世宗) 3년逆賊 金一鏡에 대한 옥사의 재조사를 청하며 趙泰耉, 柳鳳輝, 崔錫恒, 韓世良 등의 행절을 공격한 柳應煥의 상소

○ 柳應煥上疏, 伏以, 皇天降割, 聖后陟遐, 因山已過, 歲色倐新, 伏惟聖心, 益復何堪? 臣新自鄕來, 竊聽於道路, 街童巷婦之無知無識者, 莫不歌誦而傳之曰, 一鏡·虎龍, 今果斬矣, 人心之同仇, 可見於此矣. 抑臣猶有所痛恨不已者, 一鏡之罪, 斷以誣上不道, 已云失刑, 而畢境勘律, 反輕於虎龍, 此何法意耶? 虎龍變書, 不見可知其凶險, 而亦豈有加於一鏡之陰凶極惡乎? 國人皆曰, 一鏡爲首, 虎龍爲其指使, 則一鏡之罪, 減於虎龍, 又豈非失之又失乎? 仰念殿下爲慮徑斃, 遵用先朝趙嗣基之例, 而此有所不然, 嗣基之罪, 唯在於文字間誣逼, 而一鏡則乃怨誣肅宗, 欺誣先王, 謀危殿下與慈聖之賊也, 豈可與嗣基, 比而同之乎? 竊觀近日討復之疏, 俱出秉彝, 而其所論斷, 不過曰蹀血禁庭懷刃鍾巫八字而已. 至於慈聖之受誣, 圖凶之本情, 猶未盡劈破, 故殿下徑施次刑, 大失王章, 豈非痛恨之甚者乎? 臣玆取一鏡釀禍之原頭, 而略明之, 伏願殿下詳察焉. 嗚呼痛哉, 辛丑之事, 殿下每以豈忍言哉? 若何以提說爲敎, 斯可以仰認聖意之有存, 凡爲今日臣子者, 亦豈欲追提旣往, 以慽我殿下之心哉? 然含忍躊躇, 終始不言, 則四聖無辨誣之日, 群凶無致討之期, 在殿下豈忍安於心, 安於位, 而在臣子, 亦安忍與此輩, 共戴一天, 而默默而已? 嗚呼, 恭惟我肅廟, 扶賢斥邪, 極其嚴正, 故一鏡之黨, 失志怏怏, 退處散地, 怨入骨髄, 陰伺間隙, 此正常安民所謂怨憤一發, 其害必大者也. 惟我先王, 不幸無嗣, 而殿下之入升儲位, 有如天日之光明, 則孰敢容議, 而此等胸中已有章·蔡逞怨毒之計, 泰耉操切於前, 鳳輝指議於後, 其懷異心於殿下, 非一朝一夕之故, 而及夫其冬, 先王備忘及前後批旨, 只以患候, 有妨公務爲敎, 欲使殿下代理之意, 則固當平說可否, 務歸至當, 而群小闖起, 謂可以乘此機會, 逞其凶圖, 倚閣備忘於一邊, 創出無根之凶言, 錫恒首以傳禪之說, 熒惑人情, 又使世良, 繼以陰移天位, 末後一事之說, 竝與建儲事, 而顯然縛束我殿下, 此果相干於代理事耶? 幸賴先大王之至德, 天倫無間, 邦本有賴, 而凶徒之日夜經營, 只在於謀危殿下, 於是乎一鏡, 挺身而出, 承受諸賊之謀, 招引不逞之徒, 自作窩主, 投陳一疏, 而所謂傳禪之說, 亦復掃却, 直以冀·顯簒弑等語, 爛熳[爛漫]爲說, 少無顧忌, 則蹀血懷刃之誣, 奚待敎文而知之乎? 所謂冀·顯, 卽梁冀·閻顯, 憑恃太后, 恣行廢弑之謀者也. 史冊所載, 班班可考, 則此不獨謀危殿下, 竝與慈聖, 而誣之者, 已灼然矣, 此謀後不過一旬, 尙儉之事出焉, 則其締結同謀之狀, 於此可知, 而況慈聖諺敎, 從中沮還, 不使外人知之. 鏡與諸臣, 相率入對, 力請尙儉之直斬, 兩逆婢鞫問之命, 不卽擧行, 竝令自斃, 則表裏相應之迹, 尤益難掩, 而及其白望招辭, 果以一鏡, 締結行貨, 謀害兩殿之說現告, 而一鏡暫時待命, 旋卽請對, 乃以獄囚之語犯兩宮者, 更勿擧論定奪, 而自治其獄, 竄逐言者, 古今天下, 寧有是哉? 尙儉之計不成, 謀危之迹已露, 而凶逆之心, 猶未悛改, 忿恨之志, 綳積其中, 觸處綻露, 不能自隱. 陰凶之言, 悖逆之說, 發之於疏章, 書之於敎文, 一鏡苟不設置陰機, 將欲有爲, 則其敢爲此乎? 殿下之保有今日, 天也, 非人也. 念及於此, 寧不怵然? 所謂其疏曰, 懷刃夜半, 有若魯之鍾巫, 此誣殿下也, 食中行毒, 有若漢之冀·顯, 此誣慈聖也. 又曰, 乘喪矯旨, 有若秦之斯·高, 此擬殿下於秦亥也, 旣稱以聲罪討逆, 而反欲以三手凶言, 罩籠我殿下與慈聖者, 昭不可掩, 此可忍也, 此可忍耶? 其敎文又稱冀·顯之奸, 而前後文字, 凡三用冀·顯, 猶恐其言之微而不顯. 又曰, 內圖霍·顯之行杯, 結之以內屋戚聯, 所謂行杯, 卽霍·顯謀令太后置酒, 而因廢天子事也. 此與疏語, 鑿鑿照應, 其指意所歸, 豈但章·蔡輩誣宣仁而已哉? 謀危兩殿之罪, 若是狼藉, 其他固不足言, 而溥·潛兩凶, 乃肅廟朝按治之賊, 而肆然贊美, 蜚語妖惡, 非臣子所忍提說之事, 而突然首書, 噫嘻痛矣. 爲先王代撰之文書, 以誣殿下之言, 已極窮凶, 而況以誣慈聖之說, 顯然書出, 以至誣毁肅廟, 斥言先王所不忍聞之語, 欺蔽天鑑, 頒示八方, 此其罪, 雖寸寸而斬之, 片片而剮之, 何以償其萬一乎? 蓋其暴戾之性, 視先王若無, 故伸縮與奪, 唯意所欲, 雖以元勳勘定事, 言之, 始欲自當, 其計不售, 擅錄國舅, 情狀益露. 私問三錫, 質言密贊之事, 僞稱上敎, 以掩定奪之跡, 而又以渠所言之事, 敢擬於先朝處分之罪, 昭著於國舅辭勳之疏, 唯此一事, 論以一罪, 亦云輕歇. 至若先朝處分, 少不合於渠心, 則輒肆不敬不道之語, 或曰, 殿下含糊於是非之分, 隱忍於忠逆之別, 豈殿下規模深遠, 範圍宏大而然哉? 如臣淺狹, 不勝躁憫于中, 寧欲無訛? 或曰, 雷勵風飛之號令, 縮而不舒, 左右交章, 淑慝莫別, 公卿例讓, 批旨輒靳. 或曰, 秉執之簡, 銀臺之奏, 只以勿煩知道, 爲答, 尙何望措手於國事? 或曰, 怒有爲怒, 今殿下之怒之也, 不言某事之當怒, 罪有爲罪, 今殿下之罪之也, 不說某端之可罪, 只以無狀責之. 及殿下自悔, 歸之於一時之火, 吾君果有病乎? 此病不已, 於國事何云云, 豈有如許告君之辭乎? 迫脅操切, 譏笑玩弄, 無所不知[至], 令人看來, 毛骨俱竦. 噫, 先大王雖或淵默太過, 靳示可否, 固當從容陳達, 以冀開悟, 渠安敢肆口迫責, 若是之甚耶? 凡此所陳, 一則怨誣肅廟, 一則欺誣先王, 一則謀危慈聖, 一則謀危殿下, 有一於此, 尙難免極律. 況以一身而兼此四罪, 集群逆而當爲首惡, 而今不以此等罪目, 一一究問於渠, 只斬其頭, 俾全其體, 陰凶情節, 尙未痛覈, 此何獄體, 此何法典耶? 臣恐若此而止, 則非但亂臣賊子, 無所懲畏, 殿下將何以洗千古罔極之惡名, 有辭於天下後世, 亦將何辭, 而入告於慈聖, 亦將何面, 而拜展於肅廟先王之靈乎? 伏願殿下, 亟降明旨, 勘以極律, 無使王法, 有或未盡. 至於顯然可覈者, 賊鏡辛丑冬疏, 旣有同參諸人, 則其凶言旨意, 可以究問矣, 尙儉之獄, 則伊時慈聖諺敎, 稟出朝報, 使群下皆見, 而同被鞫問之宦官, 尙有生存者, 此亦爲究問之階矣. 兩逆婢自斃之狀, 窮問於其同居親屬, 則許多情節, 可以覈得也, 請直斬尙儉等諸人及逆婢, 鞫問不卽擧行之金吾堂上, 亦不可不拿問其由也. 與一鏡同出於白望招辭者, 竝命鞫問, 則一鏡情節, 亦可究覈也. 如此等類, 豈可以一鏡之已死, 而不爲盤問乎? 宜亟次第究問, 得其實情, 各施當施之律, 然後命詞臣, 撰出一鏡罪惡及敎文措語誣逆之狀, 上告太廟及先王魂殿, 頒示八方, 使一國臣民, 曉然知一鏡危兩聖, 誣兩朝之罪焉. 凡治逆之道, 必究其根脈而後, 方可以盡除凶孽, 了當獄體, 而況今殿下, 孤立於上, 國勢危於綴旒, 豈可使凶徒, 假息於覆載之間, 以基後日無窮之禍也? 得伏聞殿下以鏡·虎兩賊家文書, 焚之於大庭, 且於重臣疏批, 以何以數箇凶獰之徒, 混染半世之人耶? 此等漫延之事, 予不欲爲之爲敎, 此可見大聖人作爲, 出尋常萬萬, 而使反側子自安之意也, 孰不欽仰我殿下好生之仁, 御世之略也? 然春秋討逆之義, 莫嚴且重, 故有先治黨與之法, 蓋聖人懲惡慮患之道, 不得不如是故也. 夫數年之間, 與一鏡同朝之臣, 雖有不言之咎, 其或莫知其陰謀, 而怳惚於言論, 風靡於叱咜者有之, 其或中自覺悟, 而驅使於氣勢, 畏㥘於刑戮者有之, 其或久屈之餘, 乘其幸會, 好爵美官, 姑且苟全者有之, 其或內懷忿嫉, 稍存形迹, 遲回觀望, 不欲染跡者有之. 若此類, 俾囿於包容滌蕩之中, 以開自新之路者, 固爲殿下之盛德至仁, 而若上所陳情節之可究者, 其何可一例放置耶? 竊伏見殿下光御以來, 黨惡之臣, 寵遇加隆, 討復之言, 採用漠然, 唯聖人天地之量, 固非疎賤之臣, 所敢窺測, 而無或以涵容之德, 先於懲討之嚴而然耶? 抑事係聖躬, 不欲深治而然耶? 苟如前說, 則臣旣妄論, 而苟如後說, 則自古帝王, 孰有能奉行天討, 使亂臣賊子, 有所懲畏者乎? 況今日之事, 非獨殿下之一身而已, 亦係三聖之被誣, 則殿下方以孝悌之道, 爲新化之本, 而不思所以明辨痛治者, 何哉? 唯其如是, 故奸凶之徒, 窺見殿下之淺深, 鏡·虎之忍厲, 臨刑不服, 猶肆惡言. 且其血黨, 反以一鏡之道, 敢爲赤面脅君之計, 相繼投疏, 自就同惡, 其所謂援立·擁立等語, 實與一鏡·冀·顯之說, 一串貫來, 而欲論定策之事, 則礙逼聖躬, 故强爲贊美之語, 欲緩治逆之事, 則本色已露, 故不敢爲伸救之計, 乃反置殿下於顧藉定策, 若有所嫌之地, 而冀望其緩於懲討, 苟有一分臣子之心者, 豈若是耶? 如此情狀, 以殿下之明, 猶未洞燭, 而不少驚痛, 不審殿下以此等語, 猶有所可恕而然耶? 夫天下之事, 不出義理二字, 則今日之事, 可一言而決其是非, 殿下何所據, 而不加嚴斥, 啓此無限醜辱耶? 臣請更申前說而明之, 冒嫌出見, 待以麟坪之語, 先試禍心, 忙忙急急, 不成貌樣之說, 追議定號, 此果順理合義耶? 傳禪之語, 陰移之說, 便作淫虹亂雹於淸平世界, 震搖一世, 驚惑衆心, 此果順理合義耶? 卽此二端, 義理甚明, 逆情可知, 而惟其不治耉·輝·恒·良, 故有一鏡·尙儉·虎龍, 治鏡·儉·虎不嚴, 故附麗之徒, 猶復躑躅, 初豈若可治者治之, 可赦者赦之, 使其染之者知所畏, 不免者知免焉, 而昭揭綱常, 厭服人心之爲正大快活哉? 殿下於此, 若不明辨而痛治, 則蹀血懷刃之誣, 顧何爲罪乎? 臣實未曉於聖意之所存也. 嗚呼, 綱常墜地, 莫之振擧, 群凶漏網, 莫之懲討, 若此而國何以爲國乎? 夫殿下之國, 乃祖宗之國也, 殿下之位, 乃祖宗之位也. 殿下豈不念祖宗付托之重, 而自輕若是, 使吾東方三百年所以扶植之名義, 壞盡無餘耶? 伏願殿下, 惕然改圖焉. 臣於近日事, 所可言者非一, 而使兩聖被千古罔極之惡名, 而不得湔雪之前, 更說何事, 在殿下亦不能昭雪三聖之誣, 更論何事? 臣玆敢捨去他事, 只附沐浴之義, 瀝血以陳, 跡疎言深, 雖甚妄率, 惟殿下特垂恕察, 而如使臣言, 或有一字一句, 涉於虛張妄發, 則亦願殿下一一解釋下敎, 使愚臣知其非而伏其辜焉. 殿下於前後疏批, 輒以傾軋護黨讒言等說, 爲敎, 斥罵言者, 不少持難, 傾軋護黨之目, 豈施其懲討之論, 而況讒之一字, 尤豈可容易加諸人乎? 固知殿下聰明出天, 輕視群下, 而在聖君禮待臣僚, 舍己從人之道, 恐不當若是也. 臣猶不知戒, 更陳此言者, 只緣忠憤所激, 不能自已, 此正韓愈所謂, 使其道由愈粗傳, 則雖滅死萬萬, 無恨者也. 更乞殿下, 深惟大義, 勿加輕斥, 千萬幸甚. 無批答

영조 영조 1년 (1725년 雍正(淸/世宗) 3년 영조 1년 1월 영조 1년 1월 3일

승정원일기 583책 (탈초본 31책) 영조 1년 1월 3일 임인 17/29 기사 1725년 雍正(淸/世宗) 3년柳鳳輝에게 傳諭한 결과를 보고하는 閔畿의 서계

○ 注書閔圻書啓, 臣敬奉聖批, 傳宣于陽川銀杏亭村議政府左議政柳鳳輝所住處, 則以爲, 臣於昨夕, 伏聞復膳庭籲, 獲蒙勉許, 此實由於聖上誠孝上格之致, 悲喜交極, 不知所達. 臣之冒上辭本, 雖出於萬不獲已, 分義虧缺, 鈇鉞是俟, 伏承史官, 傳宣聖批, 辭旨隆重, 迥出常格, 臣誠惶汗浹背, 感淚被面, 實莫省身手之所措也. 顧念臣之所以倫於肌者, 卽聖恩也, 浹於骨者, 亦聖恩也, 臣之所以銘其心者, 卽一死也, 鏤其肝者, 亦一死也. 臣不敢每以蔓辭, 仰煩嚴聽, 而情勢危蹙, 容身無地, 痼疾癃廢, 陳力無路, 此生之所欲圖報萬一者, 只有頂戴如天之德, 口祝如山之壽, 生期捨命於隨遇, 死期結草於幽冥而已, 若其不敢復爲冒進之計, 則不惟臣心之所自知, 亦〈人〉臣之所不許也. 臣以此意, 略已附奏於承宣書啓矣. 臣之平生, 惟以感激嚴畏爲主, 則到今進退之無據, 廉恥之都喪, 雖不暇自恤, 而唐突呈身, 終至貽累於聖主, 則是臣酬報之計, 終無所施, 而國體之損傷, 則殆無餘地, 此豈非大可懼, 而大可憫者哉? 至於王人之久淹鄕村, 尤萬萬惶悚, 惟望亟命召還, 伏地惶霣, 對不畢辭云矣. 臣旣承偕來之命, 姑爲仍留之意, 敢啓. 踏啓字

영조 영조 1년 (1725년 雍正(淸/世宗) 3년 영조 1년 1월 영조 1년 1월 3일

승정원일기 583책 (탈초본 31책) 영조 1년 1월 3일 임인 20/29 기사 1725년 雍正(淸/世宗) 3년자신의 스승인 鄭澔가 尹宣擧를 追刑하고 무덤을 헐자고 주장하지 않았음을 진달하는 李齊聃 등의 상소

○ 忠淸左道幼學李齊聃等上疏, 伏以臣等, 俱以鄭澔門人, 目見臣師, 慘被構誣, 枉罹禍網, 始竄絶塞, 復涉重溟, 水陸顚頓之餘, 筋骨摧敗, 瘴雨蜑烟之中, 疾病沈痼, 八十殘齡, 氣息奄奄, 而覆盆之下, 白日難回, 魑魅之鄕, 生出無路. 臣等竊不勝冤酷痛迫之私, 思欲一暴臣師被誣之實狀, 以冀天聽之感晤, 而旋念喉舌之司, 言議之地, 無非媢嫉臣師之人, 則其所以辨之者, 適足以增臣師之罪名, 故緘封耿耿, 囁嚅不發者, 久矣. 近伏聞嗣王殿下, 因風雷之異, 下求言之旨, 而窮人抱冤, 亦居八條之一, 如臣師之三朝舊臣, 非罪獲譴, 幽枉未伸, 朝夕垂盡於窮海之中者, 尤足以感傷和氣, 則臣等安得不沫血飮泣, 疾聲呼籲於仁覆之天也? 玆敢倡率同門, 冒陳嚴廬之下, 伏願聖明, 哀矜而垂察焉. 臣師以故文淸公鄭澈之後孫, 先正臣宋時烈之門人, 忠孝淸白, 乃其世美, 道學淵源, 又本師承, 家居而鄕黨頌其行誼, 立朝而儕流伏其剛直, 謇謇匪躬, 終始一節, 苟有邪說之害于正, 讒諂之凶于國, 則闢之廓如, 斥之甚嚴, 勇往直前, 不顧禍福, 而最是難進易退之節, 一遵朱子法門, 所以通籍四十年, 散處於江湖者居多, 而速帶[束帶]於朝班者常少, 黜處[出處]榮辱, 恒隨斯道, 而屈伸焉. 惟我肅宗大王, 知遇特達, 擢置崇班, 皆出睿簡, 感激圖報之意, 寧有其極, 而輒以年至爲辭, 未嘗一日從仕, 則其於世禍, 宜若無所交涉, 而祗緣昔年出入三司時, 論列朴世堂毁經廢祭之非, 尹宣擧誣君背師之罪, 以此兩家徒黨, 積成怨憾, 捏造虛無, 百端擠陷. 金弘錫·李世德, 倡之於前, 沈埈·申致雲, 繼之於後, 弘錫, 卽世堂之女壻也, 世德, 卽拯之門徒也. 前後啓辭中, 臧賢·毒正云者, 實指朴·尹而言, 而各逞私憤, 專報宿憾, 此果出於朝廷公議乎? 臣等請瀝血而畢陳其冤狀也, 弘錫之啓, 首尾臚列, 都是構誣, 俱不足一一條辨, 而其啓中, 以臣師辛丑冬一疏, 爲罪案. 噫, 其時逆宦之變, 實載籍之所無, 事機叵測, 禍在呼吸, 至有我慈聖哀痛之旨, 而伊時大臣, 從中沮遏, 使不得頒示群下, 臣師, 自以先朝舊臣, 雖退處鄕里, 而丹衷所激, 不忍含默, 抗疏論斥, 欲扶宗社之危, 則在彼輩, 何所憎嫉, 而不待批旨之下, 汲汲迎擊. 其所爲言, 罔非憯毒, 而乃若世德之啓, 其論儒疏回啓, 則曰, 累經宗伯, 畢境覆奏, 成於其手云, 蓋宣擧誣及孝廟之書, 彰著於世, 而毁院之儒疏, 旣下該曹, 則以臣師奉公之道, 適當其職, 而依例覆啓, 實是直截之道, 以此爲罪, 誠莫曉其何說也. 其下兩款, 尤出於架虛鑿空, 世德之所以構成大罪者, 在於此, 臣等所以剖心辨暴者, 亦在於此矣. 其所謂誄文云云, 尤屬虛謊, 夫弔死問生, 人之常事, 而故舊之櫬, 戞過門前, 則一酌爲酹, 自非異事, 執此爲罪, 彼亦自知其不成說話, 故自作句語, 指爲誄文所謂, 禍福天也, 死生命也等語, 未知孰見而孰傳之耶? 以此誣罔之說, 至登於奏御之章, 人之陷人, 胡至於斯? 如此白地做出之語, 初無可辨, 而至於力贊申球云者, 是慫慂贊成云耶, 抑亦贊美其疏語云耶? 如曰, 慫慂云爾, 則臣師於申球, 聲聞不相及, 至於疏出, 然後始知其姓名, 則雖欲贊成, 其可得乎? 如曰, 贊美云爾, 則臣師前後疏章, 曾無一言及球者, 則力贊二字, 未知何指, 而況追刑次律, 平夷墳墓, 削去石物等語, 尤是萬萬欺誣之言, 實不知何所據也. 臣師, 曾以憲長, 在鄕陳疏, 而其疏有曰, 臣聞彼輩, 胥動浮言, 謂宣擧此事, 朝議不但毁板而止, 將有追刑之論, 以爲箝制一世之計, 使廷臣, 不敢出一言, 此則有不然者, 宣擧之罪, 雖難逃於大不敬之律, 而至於追刑一款, 初非聖王義刑之意, 乃是後世憯刻之法, 仁祖反正之初, 深懲昏朝之慘弊, 一切革罷, 永爲定式. 彼輩非不知此, 而做出無據之說, 以爲驚動脅制之計者, 此無非嚴慶遂·子光之說, 有以煽俑之也, 其罪可勝誅哉云爾, 則臣師當日持論, 不至慘刻, 推此可知, 其他次律夷墓去石等語, 臣師疏中, 元無所及, 文字俱在, 今可案覈[按覈], 天日在上, 其可誣乎? 至若沈埈所論前事之外, 創出別般新語, 論列罪目, 罔有紀極, 羅織譸張, 萬不近理, 而亦有所不容泯默者. 蓋槐山郡東二十里, 有雙溪洞者, 本郡士子輩, 就其洞中, 營建書堂, 爲屋僅四五間, 卽今鄕曲間學子肄業之所, 名之曰書堂者, 在在有之, 所謂雙溪書堂, 卽其一也. 設令制度之宏侈, 一如其言, 旣是士子之所自爲, 則初無與於臣師, 而況其湫隘朴陋, 僅可容膝, 則有目皆見, 其誰欺乎? 今此構捏之言, 有若壯其結構, 侈其制度, 模倣院宇, 以儗日後者然, 眞所謂丹崖翠壁, 亦入於彈文中者也. 卽今朝家, 雖已毁撤, 而其基址與材椽俱存, 雖使不悅於臣師者, 一番往審, 不待多言, 而自可立辨矣. 噫, 生書院三字, 題目駭異, 古所無聞, 先輩棲息之地, 溪亭洞庵, 前後何限, 而未聞目之以書院, 構誣此極者, 渠若少畏四聰之尊嚴, 則何敢喚小成大, 眩幻欺蔽, 如是放肆耶? 其他捏誣之言, 無非此類, 擧一可反其三, 則臣等不必呶呶辯說, 而自可破綻矣. 都不滿一哂, 而抑彼人之必欲甘心於臣師者, 獨何故也? 無乃臣師爲畿伯時, 渠曾見落於山訟, 而以渠狠戾闇毒之性, 不自知誣人欺君之歸乎? 大抵臣師前後罪名, 只觀其所論之人, 而可知其公私虛實之分, 或以女壻, 報婦翁之怨, 或以落訟, 而逞自己之憾, 至如世德, 稱以尹家門生, 則就事論事, 猶之可也. 躬自擔當, 直請勘罪者, 其果出於私乎, 公乎? 彼致雲者, 何足道哉? 附麗兇徒, 仇視士林, 敢於毒正之啓, 攙入臣師, 其所醜辱, 罔有紀極, 凡臣師前後被誣, 其端非一, 而何莫非群憾中現化出來者乎? 噫, 此輩之怨毒忌嫉, 構成罪案, 雖有浮於此, 固無足怪, 而臣等之追念疇昔, 掩泣傷痛者, 抑有在焉. 嗚呼, 我肅宗大王之於臣師, 其知遇之隆, 不比尋常, 而至於晩年, 聖算靈長, 親入耆社, 一堂君臣, 和氣雍穆, 伏想殿下, 孝思無極, 亦必記有當日氣像矣. 方今耆老舊臣, 見存者幾何, 而臣師, 以八耋之年, 纔經西塞之風霜, 復作南海之孤囚, 瘴嵐之蒸鬱, 蛇蟲之侵苦, 危喘凜凜, 若將垂盡, 或恐風燭奄忽, 朝露溘然, 則我聖上念舊之仁, 愍老之德, 雖迥出百王, 而將安所施之耶? 臣等誠不勝仰首祈祝, 不但爲師生間切迫之情而已也, 況臣師, 以三朝舊臣, 士林重望, 其死生, 關係國家者乎? 伏乞聖明, 將臣師所被誣捏, 特加睿覽, 快賜辨明, 則其有光於始初淸明之化者, 大矣, 奚獨臣等之幸而已? 臣等無任冤憤抑鬱, 激切祈懇之至, 謹昧死以聞. 幼學金時泰, 生員李夔賢, 幼學李齊參·崔世鉉·李宅賢·李胤錫·李齊翼·李齊松·崔世釴·李齊杉·成周相·李齊檜·金天樞·李思賢·李龜年·李齊梅·李齊檀·兪必都·申命耉·李齊楠·李發賢, 生員金重南, 幼學李景輝·李煜·卞亨夏·李齊楷·申命佑·潘文宇·權英·崔濬·兪命羲·金澤·金必兌·鄭渡, 生員朴英漢, 幼學崔世鏞·李域·金鼎五·李祺錫·慶海澂·李憲周·李挺賢等. 傳曰, 今此李齊聃等疏語中, 鄭澔之疏, 元無所及云者, 果有其實耶? 政院考啓.

영조 영조 1년 (1725년 雍正(淸/世宗) 3년 영조 1년 1월 영조 1년 1월 3일

승정원일기 583책 (탈초본 31책) 영조 1년 1월 3일 임인 25/29 기사 1725년 雍正(淸/世宗) 3년朝庭의 기강을 바로잡고 辭令을 삼가고 徵討를 엄격히 하고 朋黨을 타파하기를 청하는 李聖肇의 상소

○ 李聖肇上疏, 伏以皇天, 降割, 先大王臨御四載, 奄棄群臣, 深山窮谷, 莫不痛隕, 居諸易邁, 卒哭已過, 歲籥又改, 伏惟殿下, 天顯至痛, 益復如新. 臣伏聞殿下, 自在諒闇, 顔色之慼, 哭泣之哀, 感動臣隣, 大小祭奠, 罔不躬行, 山陵展謁, 亦已命駕, 誠孝之篤, 夐出千古, 然念帝王之孝, 不在小而在於大, 大者何也? 宗社是已. 哀毁之極, 易致銷鑠, 疾病之來, 聖所難免, 則其於代天理物, 何哉? 其於承宗主社, 何哉? 伏願殿下, 毋少任情而直行, 必須量力而深抑, 上以慰慈聖之心, 下以副臣民之望焉. 臣仍竊伏惟殿下, 以聰明睿智之資, 當春秋鼎盛之時, 嗣服之初, 銳意圖治, 軫閭閻之弊瘼, 恤軍民之愁冤, 戒天災而責躬, 嘉進言而懋賞, 崇儒重道, 且欲興學, 是誠大有爲之君也. 四境之內, 孰不延頸想望乎唐·虞之治哉? 然而始初之政, 未見夫大警動, 大振作, 而百弊如舊, 邦本不固, 人心波蕩, 國勢漸危, 是由殿下, 雖切求治之志, 而未得其爲治之要道故耳. 如臣駑劣, 本蔑見識, 何足以補聖治之萬一, 而憂深漆室, 誠切葵藿, 始就耳剽而目擊者, 敢以正朝廷, 立紀綱, 愼辭令, 嚴懲討, 破朋黨五條說, 爲殿下獻之, 惟聖明之澄省焉. 夫朝廷者, 四方之根本, 而搢紳之間, 論議岐貳, 無望寅協之風, 而至以惡名相加, 仇讐已成, 戈戟日尋, 章奏充溢於公車, 而無非黨同伐異之計, 進對頻繁於筵席, 而摠是挾私背公之言. 民憂國計, 置之相忘, 庶政廢墜, 百工懈弛, 民生困瘁, 日以益甚, 國勢岌嶪, 莫可收拾, 是猶不繫之舟, 出沒於風浪之中, 而終無止泊之所矣, 此臣所以流涕不足而痛哭者也. 董子有言曰, 正朝廷, 以正百官, 正百官, 以正萬民, 伏願殿下, 以正朝廷, 爲治道之先焉. 夫紀綱者, 國家之命脈, 而人主之權柄也. 權柄一倒, 則上下凌替, 而國未有不忘[亡]者, 可不愼哉? 猗歟, 聖考之爲治也, 發號施令, 雷厲風飛, 摠攬權綱, 四十餘年如一日, 寸雲蔽日, 無害於庚申之燭幽, 乾剛夬斷, 廓揮於甲戌之改紀, 當時群下, 莫敢有飾詐蔽聰, 慢辭犯上者, 而朝著淸明, 國綱振肅, 八年臥扆, 猶致熙皞, 豈不休哉? 逮至先王, 德厚仁深, 席業撫圖, 太平之治, 勢若建瓴, 而第緣淵默之度, 有克御下之威, 以致廷臣, 莫有敬畏之心, 唯以强迫爲事, 如壬寅冬北奏時, 賊臣一鏡, 帶提學, 以未允合啓之前, 此腕可斷, 決不做奏文等說, 肆然面陳者, 卽其一也. 公卿三司, 無不相效, 慢上風習, 至聖朝, 而猶不悛改, 自殿下卽祚以來, 奏御疏陳之間, 殿下必有所辨忠諛, 察敬慢者, 臣未知忠而敬者, 有幾人哉? 筵說至秘, 雖不得其詳, 而請以得於朝紙者, 言之. 頃者, 憲臣尹會以啓辭中語犯先后, 旣被嚴旨, 而猶不知止, 儒臣李匡德, 爲大臣分疏, 而其所爲言, 抑揚闔闢, 意在嘗試, 而敢以因山迫近, 姑爲羈縻及王乎覇乎等語, 橫說豎說, 無少顧忌, 人臣敬君之道, 固如是乎? 殿下於兩臣, 固宜譴斥, 以礪他人, 而不此之爲, 或旣施薄罰, 卽賜反汗, 或批用嘉尙, 有若奬眞, 直臣者然, 臣竊慨然, 自是以後, 人得以窺殿下之涯涘, 而左右雜進之言, 無所不至矣. 噫, 孝廟血屬, 肅考次嫡, 獨有我殿下, 而承慈聖之命, 受先王之托, 嗣無疆大歷服, 殿下雖挹伯夷·叔齊之風, 慕泰伯·虞仲之德, 超然屣千乘, 而亦不可得也. 謳歌四重, 慶溢八方, 而獨怪夫一種之論, 層生疊起, 驚惶憂惑之說, 倡之於前, 以階我殿下初不安于心, 門生天子之言, 繼之於後, 復致有殿下質神明之敎. 噫, 雖以殿下包荒之量, 看作閑說話, 置之度外, 而獨不念明義理, 振頹綱之道哉? 臣竊慨惜也. 宋朝諸賢, 告君之辭, 必以立紀綱, 爲第一義, 今臣縷縷, 實本於此, 伏願殿下, 先立紀綱, 以嚴君臣之分焉. 臣聞古人有言曰, 一言可以興邦, 一言可以喪邦, 此言人君辭令之不可不愼重也. 臣伏覵殿下, 太露英睿, 小欠含蓄, 發號之際, 不克持重, 批旨之間, 或涉過中, 近者諸臣, 以是陳戒, 伏想殿下, 惕然猛省, 而擬人以倫, 禮經所載, 奬善題品, 聖人所惜. 夫貫日之忠, 如漢之諸葛, 唐之巡·遠, 宋之岳飛·文·陸, 可以當之, 而殿下遽加之於卽今大臣, 未知大臣之輸忠王室, 如漢唐宋諸子者, 何事, 而不少斟酌, 過奬若是, 人君之一字衮鉞, 臣下得以榮悴, 則無其實而奬之者, 其不歸於虛文, 而當之者, 亦豈能安於心乎? 竊爲殿下惜之, 伏願殿下, 輒於辭令, 必務簡重, 而毋或輕忽也. 臣聞大舜治天下, 象以典刑, 而元惡大憝, 待之以五刑之正, 孔子作春秋, 誅亂臣賊子, 而先治其黨與, 蓋所以嚴懲討也. 噫嘻痛哉, 逆鏡之罪惡, 實千古所無, 而誅止於其身, 營救逆鏡之類, 宜施以當律, 而罰不過削職補外, 臣不敢知殿下之待元惡, 治黨與者, 與大舜·孔子之刑法, 不相似也, 臣竊訝焉. 噫, 亂臣賊子, 何代無之, 而惟彼鏡賊, 代撰王言, 形諸文字, 放肆無忌憚, 殆甚於吳濞之視漢廷, 無人論其逆心, 古今天下, 安有如賊鏡者乎? 當初勘罪, 未免失刑, 在外之臣, 先言之, 執法之官, 繼陳之, 殿下輒引嗣基爲例, 臣記昔嗣基之疏誣故相臣金錫胄, 比之於尹元衡, 而自抵語犯先后之罪, 故肅考誅之矣. 顧此逆鏡之惡, 謂如嗣基之罪, 則於渠, 萬萬幸矣, 臣不敢知殿下, 考見前事而律之乎? 不然則此律, 豈襯合於賊鏡之罪哉? 且伏念造出凶言, 兩賊爲倡, 而鏡賊主之, 虎龍是脅從, 乃者元惡之被律, 反輕於脅從, 鏡之只誅, 乃虎龍之冤, 其爲失法, 孰大於此乎? 王章一傾, 懲討不嚴, 則亂賊之徒, 無所知懼矣. 伏願殿下熟思之, 必施鏡賊以大逆之律, 營救之類, 竝施投畀之典, 以明春秋之義焉. 臣且伏念討逆後, 告廟頒敎, 自是應行之典, 臣謂罷鞫翌日, 卽行是典, 而日已屢矣, 年又改矣, 尙未有聞, 無乃參鞫諸臣, 謂以元惡之不施逆律, 而不卽擧行乎? 此則不然, 鏡賊所製敎文中凶言, 旣布八域, 僻陬遐隅, 莫不聞知則痛矣. 兩聖之被誣, 凡幾年矣, 及今此賊伏法之日, 特撰敎文, 明其爲賊, 播告中外, 然後可破罔測之誣, 庶雪神人之憤, 而將有辭於後世矣. 告廟頒敎, 決不可已者, 而殿下旣不自斷, 有司莫以告, 視之尋常, 至今遷就, 臣實莫知其故也. 抑臣復有痛心者, 鏡賊之外, 又有鏡賊, 韓世良, 如辛丑一疏, 無非凶慘之語, 而觀其中陰移天位四字, 其用意萬萬絶悖矣. 戴天履地者, 安敢以挨逼聖躬之言, 發諸章奏之間哉? 究其心腸, 無異逆鏡, 今若生存, 宜被同律, 骨已朽矣, 雖難施僇, 而職名之自如, 寧有是理? 宜命有司, 追奪官爵, 以嚴懲討之典焉. 夫所謂朋黨, 自古有之, 漢有李·杜之黨, 唐有牛·李之黨, 宋有洛·朔·川·蜀之黨, 以同道爲朋者, 君子之黨也, 以同利爲朋者, 小人之黨也. 人君用人之道, 只在於辨其賢邪之黨而已, 用賢黨則治, 用邪黨則亂, 歷擧三代及漢·唐·宋事, 以明治道之驗者, 於宋臣歐陽脩朋黨論, 盡之矣, 是論也, 破千古人君之疑, 殿下想必覽而記有矣. 我國黨論, 垂百年久, 而至於近日而極矣. 蕞爾偏邦, 人才幾何, 而三四其黨, 搢紳章甫, 無不分裂, 入主出奴, 各守其議, 言言而相乖, 事事而相舛, 甲者曰是, 黨於甲者, 心非而口是, 乙者曰非, 黨於乙者, 心是而口非, 是非由玆而不公, 賢邪以是而難辨, 此殿下所以惡朋黨之蔽, 而必欲破之者也. 然而姸媸, 莫逃於鑑空, 輕重, 自別於衡平, 聖上苟能正在我之鑑衡, 察賢邪而進退, 則歐陽脩所謂武王之臣三千, 爲一大朋, 而周用以興者, 不難致矣. 君子朋興, 則小人之黨, 不期破而自破也. 近者伏覩殿下於諸臣爭是非, 皆以黨論疑, 或恐殿下, 未盡辨賢邪而然也. 如欲混賢邪而用之, 則不幾於責薰蕕之共其臭, 氷炭之同其器也哉? 伏願殿下, 不患朋黨之不破, 而惟患辨賢邪之不明也. 昔者伊尹, 告于太甲曰, 有言, 逆于汝心, 必求諸道, 有言, 遜于汝志, 必求諸非道, 臣又誦此言, 以備殿下辨賢邪之資斧焉. 臣之所陳五條, 實爲今日之急務, 而若言其本, 則無他焉, 祗在於殿下之一心, 治心之要, 不過曰敬與誠而已. 如對神明, 如臨淵谷, 猶恐隱微之間, 或有差失, 法天行健, 自强不息, 猶慮造次之頃, 有所間斷, 則雖在紛華波動之中, 幽獨得肆之地, 而此心恒存, 自然坦蕩, 接應萬機, 行其所無事矣. 凡於政令云爲, 動合法度, 而朝廷之不正, 紀綱之不立, 辭令之不愼, 懲討之不嚴, 朋黨之不破, 非所慮矣, 臣復以堯·舜相傳精一執中之心法, 爲殿下加勉焉. 噫, 前冬可愕之災, 不一而足, 而最是震雷虹電, 變係非常, 未知何由, 而天之警告若是耶? 伏想殿下, 惕然憂懼, 乙丙靡寧, 自祖宗朝以來, 遇災, 必疏釋罪辜, 以答天譴, 宜殿下之是法, 而況端拱元年之初, 陽春布澤之節, 體天地生物之心, 而霈洪恩流新化, 是誠殿下事也. 數年以來, 流放竄逐, 指不勝屈, 豈無冤氣? 感傷天和, 宜卽伸釋, 以盡弭災之道, 向者八條責躬之敎, 軫窮人之抱冤, 意甚盛矣, 而或恐歸於文具, 敢此附陳焉. 臣方帶軍銜, 職非言責, 嫌於出位, 終無一言, 則非所以追兩朝之恩遇, 而忠殿下之職分也. 不揆僭猥, 略貢愚忱, 伏乞聖明, 不以人而廢其言, 不勝幸甚. 謹昧死以聞. 答曰, 省疏具悉. 五條陳戒, 亶出愛君, 深用嘉尙, 一鏡事, 昨日筵中, 已有處分, 而疏末事, 亦諭予意於今朝備忘矣. 奬大臣以忠直, 謂過矣, 則爾以何如之人, 謂忠耶? 亦未曉也.

영조 영조 1년 (1725년 雍正(淸/世宗) 3년 영조 1년 1월 영조 1년 1월 3일

승정원일기 583책 (탈초본 31책) 영조 1년 1월 3일 임인 26/29 기사 1725년 雍正(淸/世宗) 3년老母의 병을 구호하기 위해 遞職해 주기를 청하는 李日躋의 상소

○ 持平李日躋上疏, 伏以日月不居, 穹壤靡逮, 七虞載訖, 卒哭旣經, 歲籥倏改, 新元之朔, 又過矣. 伏惟聖情哀慕, 撫時增痛, 何可堪處? 如臣之不肖無狀, 虛縻侍從之銜, 卒嬰危苦之病, 連不得趨參於陪哭之班, 息偃私室, 回望靈殿, 祗自伏枕稽首, 有隕如瀉. 且當慈聖氣候, 日益綿綴[惙], 復膳之請, 百僚同聲, 而臣獨頑如木石, 了無轉動, 終不克一遭竝籲於大庭咸造之後, 有臣如此, 惟恨一息之遲泯耳. 臣之前後辭官, 不過二端, 而一則私義之難强, 一則私情之難抑, 其私情之萬萬迫切者, 宜見憐於孝理之下, 而特以文不懇至, 語欠分曉, 旣不能上格天聽, 則只自恨誠孝之淺鮮而已. 若所謂私義者, 實關士夫之防範, 臺閣之廉隅, 區區咫尺之守, 自始至終, 無所變改, 其不可以乘急乍出, 耐彈苟冒之意, 最初二疏, 旣已略暴, 又復備陳於未澈之章, 則復此覼縷, 亦涉僭越, 而顧今目前之最切緊者, 卽賤疾耳. 蓋所以脆骨尫質, 積悴於嶺雪之驅馳, 重傷於郊雨之添濕, 病源旣痼, 危兆疊出, 閉戶涔涔, 首尾一旬, 此實知舊之所共憐, 同朝之所共知, 而臣則以瀆凂爲懼, 不敢羅列症形, 以塵崇嚴之聽焉. 雖然, 疾病常事也, 從容將攝, 自當有可起之日, 而惟是私義私情之難强難抑者, 轉輾膠繞, 中焉如結, 反添病上之一病, 臣竊憫焉. 噫, 臣之前疏, 亦嘗有事君事親較量長短之語, 蓋出於疾痛之呼, 而只承看護之例批, 伊後僚臺之繼臣, 而有此請者, 特垂矜許之恩焉. 如許曠異之數, 雖非人人之所敢慕效而希覬者, 顧臣之所嗟恨者, 其職則同, 其言亦同, 而所被之恩, 獨不同焉. 以日月普燭之明, 猶不免遺照於一物之微, 今若只以誠薄辭拙, 自恨自咎, 抱此耿耿, 終不畢暴於君父之前, 則亦非所以無隱之義也, 故輒罄前疏未罄之說, 冀蒙憐察焉. 臣之母病, 不特一時風寒之所祟, 而質本虛薄, 氣甚脆苶, 重以少日, 備經險阨, 暮年, 荐遭喪慘, 憂畏之所熏爍, 悲哀之所攻蝕, 未老先衰, 百痾交作, 而最是痰火一病, 作平生難醫之苦症, 積火上升, 頭目皆眩, 頑痰中閼, 項背連疼, 有時氣逆, 往往昏窒, 沈淹旣久, 坐臥轉艱. 今則年齡益高, 精力益悴, 奄奄若下山之頹日, 而家素窮窶, 朝夕尸饔, 尙不免於貽勞, 則顧何暇尋醫問藥, 以盡誠於調護之方也哉? 此誠子心之不能不落然傷痛者, 而且念臣賦命旣釁, 早失嚴父, 只依一弟, 旣冠中夭, 亦有兩妹, 各已歸適, 惟我垂白之母, 以臣爲命, 非臣則食不飽, 非臣則寢不安, 而古人所謂中年抱斷絃之慟, 內顧無扇枕之人者, 亦臣所嘗躬歷之情界, 則臣之身世, 良亦慼矣. 如使臣母, 素强而無他恙, 以臣情理, 誠不忍違側而供仕, 況其羸老病頓, 至於如此者乎? 且使臣, 如有若兄若弟, 可以迭侍而代勞者, 似臣通籍立朝之人, 公義便重, 私恩猶輕, 宜不敢擇便於燥濕夷險之間, 而顧以臣之單形隻影, 能不怵然面戀於一則喜一則懼之年乎? 一自臣奉命東出而歸也, 深有味乎聖人不遠遊之訓, 以解官自在, 以盡一室喣哺之樂者, 旣已矢心爲期, 則前疏所陳較重短長之日云者, 良以此也. 嗚呼, 愛欲其貴, 父母之恒情, 官以顯親, 人子之至願, 臣之母子, 亦豈獨無此情願也哉? 第臣之身世, 旣如是零丁單孑, 且婦人性偏, 憐臣異甚, 老境情弱, 憂臣太過, 今臣之齒, 居然已四十丈夫, 而臣母則視之若乳下一幼稚, 其撫摩顧復之念, 不忍息食暫置, 每臣抱笏赴公, 入辭中闈, 則臣母輒爲之欣然暫笑, 仍復憂形於色曰, 世路爭奪, 機穽可畏, 分表希覬, 榮辱相半, 汝須勉之愼之, 無使老母貽慼也. 臣每承此訓, 方寸有動, 殆不能自定. 噫, 人臣事君, 亦只此一方寸而已, 而旣已許之於國, 又不能忘於家, 牽衣絶裾之心, 未決於臨事之時, 回車叱馭之思, 交戰於往役之際, 猶且徘徊黽勉, 半出半入, 或迫於公議, 牽於事勢. 假令出一言, 措一事, 而心口矛盾, 左右礙罣, 其將苟且依違, 殆不成言議, 殆不成道理, 進不能殫事君匪躬之節, 退不能盡事親養志之方, 則其不誠不信, 固已甚矣. 若平居則淸班顯秩, 我自從容爲之, 及夫當大事, 臨遠役, 然後始輒曰, 我有老母在焉云爾, 則其不忠不孝, 尤何以自解? 若然者, 直是貪榮嗜官, 後君遺親之一鄙夫耳. 雖在聖朝, 顧安用此人爲哉, 而是亦豈臣母戒臣之意哉? 此臣所以當寵若惕, 以榮爲懼, 辭尊而欲就卑, 辭顯而欲就冗, 寧得罪於一世士大夫之林, 而不忍負臣母眷眷之訓也? 故臣新進一初之辭疏, 亦有隨分祿仕, 爲親爲貧之語, 則其非一朝矯飾而然者, 亦可知也. 今當聖明在宥, 新化丕闡, 大小臣僚, 莫不奔走效誠, 況且親朋滿眼, 衮衮臺省, 則如臣之應擧覓官, 譾劣無奇者, 亦豈無彈冠結綬之意, 而惟是區區烏鳥之私, 慮有傷於慈母之志, 以重不孝也? 故輒有此肝膈之訴焉. 殿下何惜一微臣, 不以慰臣眼下碌碌之願耶? 臣每讀先正臣李珥陳情疏曰, 臣在朝, 如九牛一毛, 在家, 如千金一瓢, 臣未嘗不悲其意矣, 今則不暇悲人, 而乃自悲焉. 噫, 雖在祖母, 亦且云然, 矧於親母, 尤當如何? 乃知昔賢之設此語, 若爲臣今日情境而準備焉. 臣之所大願者, 只欲亟解臣見帶之職名, 仍命選部, 勿復檢擬, 俾使之隨意圖便, 左右就養, 以娛臣母遲暮之餘景焉. 嗚呼, 以孝爲忠, 卽殿下所嘗勉勵於群下者, 則惟臣情勢, 在所矜傷, 但恐靜樹之風不止, 崦嵫之暉易匿, 遂成人子百年之長恨, 惟此不肖之臣, 雖或從殿下, 暫丐於一時, 而若其一段炯炯之忱誠, 則尤敢不殫竭輸瀉, 隕結圖酬於事殿下之長日也. 老母宿痾, 居常凜凜, 入冬以來, 重添寒感, 墐戶恃粥, 寧日恒少, 近緣臣病, 惟憂過劇, 形神暴傷, 氣息益綴, 卽今情理, 煼灼難狀, 而顧此床簀之身, 尙慙子職之多闕, 則更何論束帶趨朝於屢日違逋之餘, 以舍病母之傍側乎? 一向帶職, 許久曠責, 旣無益於公朝, 適增惕於私分, 此後所結於心者, 惟得請與得罪二事而已, 而昨日天牌之違召, 亦靳例罷, 則臣於是, 情益惕而願益切, 輒此瀝盡肝血, 疾籲於天地父母之前. 伏乞聖明, 悲其情而察其願, 卽賜遞解之音, 毋曠言責, 夬副迫急之請, 俾便調養, 以公以私, 千萬幸甚. 臣無任徊徨怵惕血誠祈懇之至, 謹昧死以聞. 答曰, 省疏具悉. 今觀爾疏, 予亦慼然, 而不可以此, 每遞言官, 爾其勿辭, 救護母病.

영조 영조 1년 (1725년 雍正(淸/世宗) 3년 영조 1년 1월 영조 1년 1월 3일

승정원일기 583책 (탈초본 31책) 영조 1년 1월 3일 임인 27/29 기사 1725년 雍正(淸/世宗) 3년老父의 병을 구호하기 위해 遞職해 주기를 청하는 洪重徵의 상소

○ 掌令洪重徵上疏, 伏以珠丘永閟, 虞卒禮訖, 歲色已新, 殷奠又過, 仰惟聖情哀霣, 撫時益新. 念臣樸遫[樸樕]庸敱, 最居人下, 釋褐十餘年來, 郞署郡邑之職, 尙積尸素之罪, 至於臺省華聯, 不但人所不許, 亦臣夢寐所不到處, 而乃者新除, 何爲而及於臣也? 臣誠愕然而驚, 怵然而懼, 不知置身之所也. 夫臺憲之職, 受國家耳目之責, 所以糾官邪而佐風化, 則其爲任, 固自不輕, 而矧當聖明在上, 大開不諱之門, 尤宜極選方剛之士, 俾盡獻替之責, 而乃以如臣拙訥無用者, 豈不爲陋新化之歸哉? 且臣又有私情之萬萬煎迫者, 臣之老父, 以八耋之年, 抱積痼之疾, 每當寒節, 輒加一層, 至于今冬, 三朔委頓, 痰火爲祟, 胸膈喘悶, 殆無片時之安, 前後朝班, 一未能進參, 此則聖上之所洞燭, 而通朝之所共知也. 又自數日來, 添患寒感, 食飮專廢, 氣息綿綴[惙], 臣晝夜扶護, 方寸交亂, 不忍暫時離舍, 天牌臨門, 竟未免坐違, 苟非出於萬萬〈不〉獲已, 微末小臣, 安敢偃蹇若是哉? 臣之情志, 可謂迫隘, 而聖度天大, 不賜例罷, 臣誠惶悚震越, 不知所出. 伏覩我殿下, 臨御以來, 以孝爲治, 亦嘗起感於事親日短之語, 體下之仁, 孰不欽仰, 而臣之情理, 又如是切急, 有非他人之比, 則烏(烏烏)鳥之情, 亦何可自阻於仁育之下, 不一陳暴哉? 伏乞聖明, 察臣駑下之實, 憐臣危迫之懇, 特遞臣新授職名, 以重官方, 以伸至情, 仍治臣任情逋召之罪, 以警具僚, 不勝幸甚. 臣治疏將上之際, 得見諫臣避辭, 以慈聖復膳陳請, 初不坼見簡通, 物議大以爲非云, 臣不勝瞿然也. 當此百僚憂遑, 齊籲盈庭之日, 忝在臺列, 所當合辭力請, 期回聖聰, 而臣徒爲私情之所迫, 不思職責之自效, 不見簡通之失, 臣亦有之, 而詣臺自列, 亦無其路, 臣罪尤萬萬矣. 更願亟被廢職之誅, 竝此尾陳焉. 臣無任屛營祈懇之至, 謹昧死以聞. 答曰, 省疏具悉. 爾其勿辭, 救護父病.

영조 영조 1년 (1725년 雍正(淸/世宗) 3년 영조 1년 1월 영조 1년 1월 4일

승정원일기 583책 (탈초본 31책) 영조 1년 1월 4일 계묘 31/43 기사 1725년 雍正(淸/世宗) 3년惡逆을 저지른 柳鳳輝 등을 嚴鞫하여 典刑을 바로 잡을 것, 崔鐸이 先王을 무함한 죄를 바로 잡을 것, 疏儒를 停擧하라는 명의 환수 등을 청하는 許錫의 상소

○ 前典籍許錫上疏, 伏以, 日月易邁, 山陵已訖, 虞卒亦畢, 伏惟聖情哀隕, 益復罔極. 嗚呼, 三綱五常, 乃天理民彝, 一日無此, 則國不爲國, 人不爲人, 豈不大可懼哉? 殿下試以此日, 爲何如日耶? 亂逆橫恣, 而不能討, 妖孽肆行, 而莫之禁, 主誣未雪, 而人紀幾乎熄, 則天災時異之疊見層出, 固也, 無足怪也. 臣請略效憂憤之忱, 以附沐浴之義, 惟殿下留神省察焉. 嗚呼, 孝廟血脈, 明陵骨肉, 只有我大行與殿下者, 非向日慈聖之敎乎? 洪惟大行大王, 仁孝根於天性, 友愛通乎神明, 頃在辛丑, 深惟宗社之大計, 特推至公無私之心, 策殿下以儲副之位, 此誠遵祖宗之徽規, 媲堯·舜之至德. 凡有血氣者, 孰不歡欣聳祝, 而夫何一種陰邪之徒, 潛懷不滿岐貳之心, 宗社億萬年無疆之福, 於渠輩, 有何深厭大惡者, 而欲掩蔽大行之盛意, 危動我殿下而後已. 向非大行王至仁至聖, 則國家之得有是日, 未可知也. 嗚呼, 豈忍言哉? 憯鋒毒螫, 一節深於一節, 凶肝逆肚, 一日甚於一日, 雖端緖錯出, 變幻無窮, 而脈路相通, 一串貫來, 其始則當庚子弔勅之出來也. 因彼中唁慰之言, 泰耉首倡冒嫌之說, 至以爲王子之心, 安乎, 否乎? 欲藉此爲語柄, 恐動我大行, 驅殿下於罔測之科, 此乃群凶逆謀之根柢也. 鳳輝當名號已定之後, 敢爲異議, 其遣辭造意, 極其陰慝, 而其中催督使令, 愚弄迫脅等說, 尤非人臣之所敢發口者. 大行王當日定策之擧, 光明正大, 則便同使令云者, 乃指何等地也, 愚弄迫脅云者, 乃指何等事也? 此非特誣聖躬也, 實所以誣大行也. 大行之處鳳輝也, 終無一言半辭開釋之敎, 則渠之罪惡, 自在也. 殿下雖有予不介懷之敎, 此則有大不然者, 殿下之罪人, 卽宗社之罪人也. 殿下雖以事關自己, 而有所容貸, 獨不念宗社之賊, 大行之誣哉? 尙儉之獄, 行逆情節, 終不窮覈, 至於結案取招, 語不明白, 殆不成案, 計在滅口, 惟恐端緖之或露, 設心造意, 極其巧慝, 至若兩逆婢, 則趁不捉囚, 俱爲自斃, 古今天下, 安有如許治逆之獄哉? 尙儉之餘黨, 兩婢之至親尙在, 一倂鉤問, 斷不可已也. 噫, 前後凶謀, 俱不得售焉, 則虎龍之變書, 出於冊封先來之翌日, 事幾之危急, 迫在呼吸, 變書招辭, 誣衊聖躬, 至爲罔極, 而按獄之臣, 視若尋常, 晏然治獄, 無一言爲殿下辨之者, 及夫人心鼎沸之後, 乃以事關東宮, 勿入推案等語, 囫圇陳達, 陽若爲殿下地, 而實欲置殿下於疑晦難明之地. 噫, 殿下之遭誣衊, 今至三年之久矣, 若不出自特命, 明正典刑, 則是聖躬之汚辱, 終無可雪之日矣. 噫嘻痛哉. 伊日按獄之臣, 蔑君護賊之罪, 不可不正, 而向日重臣之疏, 亶出忠赤, 以辨聖誣爲言, 爲臣子者, 若有一毫顧護聖躬之意, 則承宣之筵奏, 臺臣之發啓, 何若是其無嚴乎? 宜加竄黜, 以懲其罪焉. 嗚呼, 天位大安, 寶命維新, 危動之計, 無地可施, 則明彦不以大寶爲悅之言, 益寬·容·翼命等絶悖無倫之說, 已極萬萬痛惋, 而彼名爲大臣者, 乃以定策國老門生天子之說, 肆然陳達於筵席咫尺之間. 夫國老門生, 卽唐朝宦官楊復恭等, 擁立昭宗事也. 噫, 昭宗, 以昏庸之君, 得被援立於凶閹之手, 則此是何等主何等時, 而渠敢擬議於今日, 其心所在, 路人皆知. 噫, 大行王授受之盛德, 誠可以建天地質鬼神, 而始也, 鳳輝一倡, 百怪層出, 尙儉·虎龍繼之, 一鏡主張其間, 凶往附麗, 後前和應, 千徑百蹊, 皆從謀危中出來, 而終焉誣悖之說, 換面迭起, 遂使大行王光明正大之擧, 歸之於黯黮汚衊之科, 此不但誣殿下也, 乃誣大行也. 殿下何爲不明其罪, 一例包容, 若是之勤哉? 至於世最之昨年一疏, 爲逆鏡訟辨, 崇奬推詡, 出於血誠, 一則曰扶天擎日, 二則曰一腔丹血. 至比之於法正, 法正事, 見在綱目, 孫夫人生變肘腋, 法正輔翼主公云爾, 則其引古證今, 語意之陰慝, 有難測者矣. 惟彼金東弼㤼於鏡黨之恐喝, 欲掩斥鏡之跡, 至謂之妄發, 而以惡逆非其罪等語, 極意伸救, 其反復回互之狀, 如見其肝肺, 而由是鏡黨, 大加稱奬, 沁都超陞之不足, 旋有國子之移除, 名器之濫竽, 固不暇言, 而前後群奸之營護逆鏡者, 擧被譴罰, 而渠獨幸免, 反媒榮擢. 此雖出於立功自效之致, 而名登臺章, 終不自處, 潛圖內移, 揚揚冒據, 其縱恣無恥, 吁亦痛矣. 嗚呼, 殿下爲逆黨所誣陷, 奸徒所汚衊, 而不能昭雪者, 今幾日月, 臣不敢知殿下於此, 猶未能洞察其情狀歟? 抑爲事關上躬, 不欲深治歟? 意者, 群凶輩闖窺聖心之有所嫌避, 敢以定策國老等說, 脅持殿下, 故抑聖明, 猶不免於撓奪而然歟? 此則臣請明其不然也. 鏡·虎兩賊, 旣已伏法, 則殿下於其兇徒交通之狀, 照燭無餘矣. 逆黨之謀危聖躬, 必先惎間, 大行王友愛之至情, 則此豈殿下一己之事耶? 定策國老等說, 實是上誣大行, 脅制聖上, 則嫌之一字, 非所可論, 聖心如或眩撓於恐嚇之兇說, 不思所以嚴懲討之道, 則臣恐民彝物則, 從此永斁, 而聖躬汚衊之辱, 終無以昭白於天下後世矣, 寧不痛哉? 伏願殿下, 廓揮乾斷, 凡前後惡逆之輩, 一一嚴鞫, 明正典刑, 虔告宗廟, 宣布中外, 上以慰大行在天之靈, 中以洗殿下罔極之誣, 下以雪擧國臣庶憤惋之痛, 則宗社幸甚, 臣民幸甚. 臣於日昨儒疏處分之事, 誠有所慨然者. 嗚呼, 斯文是非, 已有聖考之斷案, 揭示天壞, 堅若金石, 而彼立節宣擧, 不仕先朝之人, 及仙寢纔遠之日, 謂昔憾可逞, 謂宿計可售, 躍然群起, 必欲務勝, 敢以昭如日星之聖敎, 直謂之非肅廟本意, 一筆句斷, 略無顧憚, 信如其言, 則萬世不刋之聖敎, 將置於何地耶? 近日李義淵, 以非先王本意之說, 終置極刑. 噫, 非先王本意五字, 前後一也, 而在儒生則罪之, 在廊廟則置之, 此豈理也哉? 彼鄕儒輩, 承其氣焰, 輒敢以積年沈痼浸潤之訴, 無所不至等說, 肆誣先朝, 莫之顧忌. 噫, 我聖考, 雖在積年違豫之中, 大小政令, 靡不摠察, 而乃敢以浸潤等語, 上誣日月之明, 究厥情狀, 罪難容誅. 今者宣擧私黨, 於拯本事, 無辭可解, 則抉摘儒疏中句語, 截斷首尾, 全沒本意, 游辭啓稟, 恐動眩惑者, 誠極巧憯, 而疏頭停擧之命, 出於意外, 士氣之沮喪, 已不可言, 而至於是非姑舍之敎, 不賜明白辨晰, 群情之抑鬱, 當復如何, 而此豈不大有歉於衛道扶正之盛意哉? 伏願殿下, 亟遵聖考之遺音, 以光繼述之孝. 且正崔鐸誣先王之罪, 以快輿憤, 特還疏儒停擧之命, 仍治喉司告訐之罪焉. 噫, 一鏡辛丑疏中冀·顯二字, 誣衊慈聖, 指意陰慘. 逆鏡雖戮, 其下六賊尙存, 其綢繆之謀議, 誣衊之情節, 不可不一一盤問, 以雪我慈聖罔極之厚誣, 豈可以削黜薄罰, 以懲其罪之萬一乎? 此不可不急先鞫問, 快正邦刑也. 臣竊伏聞鄭錫三, 敢以辛丑之疏, 乃討逆疏之說, 陳達於筵中云. 錫三平日, 自謂非逆鏡血黨, 而言之駭悖, 乃至於此. 其爛漫同歸之狀, 可勝痛哉? 柳應煥一疏, 專出辨四聖之誣衊, 其他論列, 無非忠憤所激, 則殿下宜加優奬之不暇, 而反以罪之, 臣竊慨然也. 宜亟反汗, 以廓言路焉. 嗚呼, 言路通塞, 國家之興喪係焉, 言辭章疏, 惟當一聽君上之處分, 而近日前後居喉司者, 凡於章奏之間, 語稍涉於其私黨, 則或持疏請對, 或游辭啓稟, 恐動眩惑, 無所不至, 若此不已, 則群情何由而上達? 言路將至於壅閼, 其昵伏近密, 疑亂天聰之罪, 不可不正, 宜加斥黜, 以懲其惡焉. 臣無任激切屛營之至, 謹昧死以聞. 答曰, 省疏具悉. 好善惡惡, 人之常情, 而近日疏語, 則一疏之發, 盡陷庭臣, 此等之習, 予實病之, 至於侵詆大臣之言, 良可駭也.

영조 영조 1년 (1725년 雍正(淸/世宗) 3년 영조 1년 1월 영조 1년 1월 5일

승정원일기 583책 (탈초본 31책) 영조 1년 1월 5일 갑진 28/34 기사 1725년 雍正(淸/世宗) 3년辛丑年의 상소에 참여한 신하들의 처벌을 청한 柳應煥의 상소가 부당함을 진달하고, 형 李眞儒를 변호한 李眞儉의 상소

○ 禮曹判書李眞儉上疏, 伏以, 臣伏見柳應煥疏, 摘出辛丑疏中冀·顯二字, 謂之以語逼於不敢言之地, 將欲竝驅其時參疏諸臣於罔測之科, 指意語脈, 無復人理. 臣兄眞儒, 卽參疏中一人, 臣看來, 冤憤痛迫, 直欲無生. 又伏聞昨夕筵中, 有參疏諸臣削黜之命, 且以似有內豈不知之意爲敎云. 筵席語秘, 雖不得其詳, 而臣闔門聚首, 驚惶悚蹙, 誠莫知何由矣. 繼伏見擧條判下, 旋有改付標之敎, 其拔之於坑坎之中, 置之於袵席之上者, 不啻若生死骨肉, 足見大聖人, 不忍以非罪, 加諸人之至仁大德, 有君如此, 臣復何憂? 第應煥疏中冀·顯二字, 若不明白洞辨, 則不但臣兄, 臣亦何面目, 立於天壤之間哉? 噫嘻, 彼應煥者, 亦慈聖之臣子耳, 渠忍發此言耶? 臣未知冀·顯之語, 何以謂之誣慈聖也? 蓋辛丑疏中所引, 冀·顯·莽·操, 不過論四凶無君之罪而已. 若曰, 冀·顯非偶用之比, 則所謂莽·操, 亦豈有意而言歟? 苟如是也, 崔傅·李箕翊輩疏中, 亦有莽·卓·懿·操之語, 以史乘考之, 莽·懿之所憑倚者, 何如也? 彼輩亦有意而言歟? 若是而鍜鍊, 若是而捏合, 則何罪之不可成, 何言之不可構歟? 誠亦痛矣. 假使四凶爲外戚, 而如冀·顯輩, 猶不爲引此, 推而上及於不敢言之地, 況四凶, 元非外戚者乎? 蓋冀·顯·莽·操, 自是前古權凶之最著者, 故後世之言懲討者, 尋常引用, 況辛丑疏時, 只有四凶之罪而已, 三手行藥之節, 未及顯發, 豈可以一鏡之累次翻引, 竝疑當初參疏之諸人耶? 雖以應煥之疏觀之, 辛丑疏所引冀·顯之顯字, 指謂閻顯, 而演出憑恃二字, 以爲構罪之案, 渠亦自知其言之難售, 乃取一鏡壬寅疏中置毒之顯, 敎文中行盃之顯, 捏合於辛丑疏中冀·顯之顯字, 隨意拖引, 混淪說去, 必欲爲誣慈聖之證, 乃謂之鑿鑿照應. 噫, 顯字雖同, 而敎文中所引, 旣是霍顯, 壬寅疏所稱一鏡招, 亦以喜之行藥爲言, 則其與辛丑疏所引之顯, 條件各異. 籍曰, 顯字相同, 此自一鏡後來事也, 顧何預於辛丑參疏諸臣, 而竝加讒誣耶? 嗚呼, 慈聖, 一國之母也. 以臣子誣國母, 何等惡逆, 何等罪戾? 彼雖急於陷人, 其何忍作此萬萬陰慝之題目, 公然上及於截然不敢疑之地耶? 噫嘻, 彼亦何心腸哉? 此亦有由焉, 顧今聖明御極, 克公克明, 至以變幻逆獄, 傾軋廷臣, 嚴立堤防, 今此應煥輩, 晝夜所經營者, 惟在於伸救四凶之罪, 而乃畏聖鑑之至明, 邦憲之至嚴, 不敢肆然, 則視首討四凶之諸臣, 不啻若血怨骨讎, 以爲必去此參疏諸人, 然後四凶之罪, 或可以次第解脫, 必欲甘心者久矣. 今乃極意揣摩, 極意構捏, 以爲一鏡, 旣以誣聖躬, 而伏法矣, 今若以誣慈聖爲言, 則以我聖上至孝之心, 必當驚駭而傷痛之, 故敢以此爲言, 此不但竝構疏下諸臣之罪而已. 或意其因此, 而漸爲申脫四凶之階梯, 自不憚其語犯於至尊至敬之地, 其設計之巧密, 命意之陰慘, 伏想莫逃於天鑑之下矣. 辛丑一疏, 卽綱常所係, 名義所關, 萬古不易之義, 一國公共之論, 先朝之所嘉納, 聖上之所鑑別, 則豈可以疏頭, 引他事伏罪之故, 竝與此疏而構誣之乎? 況一鏡之伏法, 在於敎文及壬寅一疏, 而不在於辛丑疏者也. 且冀·顯, 自是外戚, 而四凶旣非外戚, 聖上亦以內間豈有不知之意, 原疏中無之爲敎, 則應煥所謂誣慈聖之說, 尤豈不脫空乎? 當辛丑疏入也, 伊時布列於三司者, 欲曲爲四凶之地, 構罪參疏諸臣者, 非不逐句吹覓, 而猶不能以冀·顯二字爲言, 則諸臣參疏之時, 亦何能慮及於此二字, 作今日成罪之案, 而不爲之隨參耶? 今若曰, 爾等無先見, 不能料一鏡末梢事, 而隨參其疏云爾, 則固當愧服, 而今乃不然, 只以隨參之故, 竝疑而混勘之, 則不但被罪諸臣, 萬萬冤屈, 亦豈聖上平日洞析事理, 明審政刑之意哉? 至於血黨等語, 尤極痛惋. 此輩初欲以一鏡敎文事, 盡歐滿庭諸臣於黨一鏡誣聖躬之罪, 而一鏡之招, 以承牌詣朝堂, 獨自構出爲言, 則其計落空, 故又飜出誣慈聖之言, 至謂之辛丑疏下諸人可覈云. 自古章奏, 縉紳儒生聯名共參者何限, 而未有以一與同事之故, 不論其始末之如何, 而一倂指以爲血黨者也. 況且辛丑之抗疏也, 一隊搢紳之在京者, 隨其官秩, 而次第繼發, 故初疏則朴泰恒爲頭, 再疏則沈壽賢爲頭, 而及其討四凶之時, 則諸臣或被罪, 或下鄕, 特一鏡之官資, 居於諸臣之右, 故爲之疏頭而已. 豈以其私相黨好之故, 爲其疏頭耶? 且念臣兄生平處心行事, 自有本末, 立朝則以名節自勵, 事君則以忠讜爲任, 平居對人, 輒曰, 上無父母, 下無子姓, 此生天地, 所盡誠者, 惟國與主耳. 耿耿此心, 可質神明, 雖素不悅於臣兄者, 未嘗不以此許之, 此非臣一家之私言, 卽通朝之所共知. 若以剛直自遂, 固滯不化爲病, 則容或可也, 今乃猝陷於黯黮陰晦之科, 則豈不萬萬冤甚哉? 伏惟大明中天, 無物不照, 一夫之含冤, 亦皆必使之昭暴, 而臣兄, 今方奉命於萬里疆埸之外, 身陷於千古不測之罪, 而漠然不知. 且又命道奇薄, 一子早夭, 無人可效淳于女之訟父. 念臣孤露餘生, 依兄爲命, 目見其遭此罔極之誣, 其在痛迫之情, 直欲擊鼓鳴冤, 而職忝卿列, 跡異韋布, 震驚天聽, 有所不敢, 若欲終始泯默, 則至情所迫, 有不能自已者. 且伏聞昨日筵中, 因承宣所達, 朝家許令被誣家子弟訟冤, 玆敢唐突登聞於慈俯之天, 臣罪萬死. 伏乞聖慈, 憐臣悲苦之情, 察彼構誣之說, 使臣兄冤狀, 得蒙昭雪, 則奚但私家伸枉之幸, 實爲聖明堲讒之道. 臣生當隕首, 死宜結草, 臣無任痛迫祈懇之至. 答曰, 省疏具悉. 今玆譴責參疏之人, 不過重其事也. 卿其勿辭, 從速行公.

영조 영조 1년 (1725년 雍正(淸/世宗) 3년 영조 1년 1월 영조 1년 1월 5일

승정원일기 583책 (탈초본 31책) 영조 1년 1월 5일 갑진 29/34 기사 1725년 雍正(淸/世宗) 3년情勢와 病勢를 이유로 削職해 줄 것을 청하는 吳遂元의 상소

○ 校理吳遂元上疏, 伏以, 臣情地窮蹙, 疾病深痼, 向忝館職, 陳籲未徹, 坐違嚴召, 自速郵罰, 今爲淸朝之棄物矣. 不意玉署除命, 復下於千萬夢寐之外, 臣誠惶愧震悚, 不知致身之所也. 顧臣汚衊之蹤, 危苦之情, 曷嘗有絲毫意念, 或敢自擬於名途, 而向在大行朝, 積犯違忤, 首尾殆二載, 畢竟玉候愆豫, 至於庭班再設, 擧朝憂遑, 召命之降, 鎭日絡續, 到此地頭, 情窮理極, 不可卒守其愚, 雖不免黽勉一出, 不過爲一時粗伸分義之圖耳. 不幸膺命之初, 旋遭大慼, 悲遑跼蹐, 不敢言私, 只欲竭其奔走之勞, 以少效區區莫逮之誠, 而到今因山旣畢, 敦匠事訖, 群工濟濟, 各效其職, 如臣衅累賤品, 惟當反尋初志, 以圖自靖之義而已, 顧何敢爲自同平人, 因仍抗顔之計哉? 蓋臣立身之初, 遭罹非常, 自名爲當世之僇衅, 累有終身之汚, 區區衷私, 終未一暴於肅廟御極之日. 無窮之感, 靡及之恨, 種種弸結于中, 每念之, 未嘗不撫心長慟, 常若窮人之無歸, 臣所自劃于心者, 惟在避遠榮途, 稍自斂歸, 庶亦可爲一分補息之地矣. 不然, 人生斯世, 其所自致者君親耳. 今臣酷罰孤露, 無所怙恃, 一念紆結, 惟在聖明, 則臣亦恒物, 獨何心性, 欲自疏於明時, 强避於榮途, 寧速辜恩慢命之誅, 而不知恤哉? 其爲情, 可謂窮且慼矣. 況臣於向日三司竝罷之命, 尤有所萬萬遑蹙者. 臣於伊時, 情勢迫隘, 不遑自暴, 逋召至四, 對吏者再, 而旋卽勘罷, 則固無言事之可論, 而然臣之在職, 與諸臣之被譴, 厪數日而間耳. 諸臣之罪, 臣安得獨免也? 今若諉以時日之稍久, 幸其倖逭, 而厭然自掩, 揚揚而不知愧, 則人將謂臣斯何? 此尤臣徊徨踧踖, 不敢冒進者也. 且惟我聖上典學之誠, 卓越百王, 惟在嚴廬煢疚之中, 不弛講劘之工. 矧今歲籥聿新, 法講將開, 凡在帷幄之列者, 孰不欽仰聖意, 思欲砥礪自效, 而顧臣目疾, 已入積痼難醫之境, 雲翳蔽睛, 視物昏瞀, 路上逢人, 親識莫辨, 床頭對卷, 豕亥全混, 凡百應接, 殆如盲廢, 一切於文字看讀之事, 非有大爲妨礙, 亦所强而不能得者也. 假令臣, 無他情勢之臲卼, 而只此一病, 已不可冒廁顧問之地, 徒貽虛曠之譏也, 決矣. 自惟滓穢之賤, 厚蒙聖朝湔拂之恩, 河海莫量, 其欲追先后, 而報殿下之一段寸心, 庸有涯哉? 況今新化方敷, 衆品欣悅, 生逢明主, 欲吾君堯·舜之志, 倍激愚衷, 臣雖學淺識謏, 無足仰裨聖德, 而所可以自殫熒皭之微, 以效其絲毫之報者, 惟有講劘間一事, 而不但釁汚之蹤, 不可輒溷近列, 且事與心違, 今病如此, 此事又無望矣, 撫躬自悼, 只歎微臣之窮命而已. 嚮於山陵陪從之日, 終夕添凍, 寒疾遂作, 累日未解, 痰嗽結濇, 劇歇無常, 史局之赴, 不免浹旬曠廢, 分義惶悚, 亦不敢一向自偃, 數日以來, 强疾趨任, 觸冒風寒, 症狀越添. 見今寒熱頭疼, 噉食頓廢, 方且伏枕涔涔, 此際因館直不備, 召牌嚴臨, 感恩怵分, 不敢坐違, 扶擁擔舁, 進伏闕外, 而以此情病, 萬無趨進一步之望, 玆敢略具短疏, 披瀝肝血. 伏乞天地父母, 庶垂鑑憐, 愍臣窮阨之情, 諒臣深痼之疾, 亟許削臣職名, 仍治臣逋慢之罪, 更令選部, 刋臣姓名於朝籍, 俾臣獲遂賤分, 卒被生成之澤, 不勝幸甚. 臣無任祈懇之至. 答曰, 省疏具悉. 爾其勿辭, 調理察職.

영조 영조 1년 (1725년 雍正(淸/世宗) 3년 영조 1년 1월 영조 1년 1월 6일

승정원일기 583책 (탈초본 31책) 영조 1년 1월 6일 을사 53/61 기사 1725년 雍正(淸/世宗) 3년柳應煥과 許錫의 상소에 대해 해명하고 本職과 兼帶의 遞差와 자신의 죄에 대해 議處해 주기를 청하는 李光佐의 상소

○ 領議政李光佐疏曰, 伏以日月幾何, 歲律又更, 伏惟聖上, 攀號痛慕, 一倍難抑, 竊伏鄕村瞻望, 哀泣曷任? 臣於數昨, 伏聞柳應煥陳疏, 復提白望之招, 請其究覈, 不勝驚懍, 方欲詣本縣獄門外胥命矣. 臨發, 原疏全本始至, 詳加考閱, 則旣曰, 白望招辭, 果以一鏡締結行貨之說現告, 又曰, 與一鏡, 同出於白望招辭者, 竝命鞫問, 則一鏡情節, 亦可究覈矣云. 臣則初非與一鏡, 同出於望招者, 蓋一鏡之出於望招, 在於變書初上, 卽設庭鞫之時, 厥後兩委官及數三卿宰之被誣, 則在於移鞫本府之後, 而臣名乃在其中, 日字前後, 旣不同, 所以爲說者, 條貫又懸異, 不相干涉, 不宜因此胥命. 故遂至於臨路還停, 而追伏聞筵中聖敎, 至擧賤臣事, 開釋備至, 明明天鑑, 燭臣寸心, 每軫聖念, 曲賜周全再生之恩, 天地靡極, 萬言披瀝, 豈足以形此感激? 闔門隕結, 豈足以盡此酬報? 只自懸誠宸極, 淚盡成血, 終夜耿耿, 一睫不交, 自念人臣, 得此於君父, 一身顚沛, 其何敢恤? 誠欲蹶起趨命, 少伸此銜結無涯之忱, 而顧念臣雖萬萬不肖, 名則大臣, 去就得失, 實關國家之安危存亡, 臣今一出, 則不徒在臣爲縱恣無忌憚, 生無以齒列人數, 死無以歸見先臣而已, 信有如許恣行不忌之大臣, 是其所爲, 將無所不至, 如是而國不殆者, 未之有也. 臣雖無狀, 其何敢爲是乎? 雖臣寸誠如丹, 拚死思效, 而情窮理極, 發施無路, 至於一伸分義, 少效臣子之恭, 亦不可復得, 撫膺自悼, 夫復何言? 噫, 自臣之遭臺疏, 區區情實, 天日之明, 雖已洞燭無餘, 彼言者旣以罔測之說, 謄諸章疏, 播之八方, 今之求罪臣身者, 必將以是, 爲一大口實, 況於國人, 何由盡知臣本末, 而明其言之非實哉? 必須脫此官秩, 鏟跡當世, 杜門沒齒, 不復見人面, 然後一國之內, 方可曉然, 謂彼漢, 果非竊威擅國者類也. 夫然後始可得以自列於恒人, 少得自安於戴天而履地矣. 未然之前, 無非臣竢罪請命之日, 而蹙蹙然窮人之無歸, 如其終不得遂至願, 而溘先朝露, 永爲不瞑之鬼, 則一物之不獲, 豈不足以傷生成之大化, 而以我聖上眷戀簪履之至慈, 寧不惻傷於此乎? 見今承宣之相守, 已月改而歲易矣. 恩數之屑越, 事體之傷損, 已不可言, 而臣之惶窘無措, 轉加一倍, 伏幸聖明, 察臣之情, 哀臣之窮, 亟先召還近侍, 仍命盡鐫臣本兼諸任, 永刊臣名於朝籍, 俾臣得以反身鄕園, 自訟辜恩負國之罪, 畢此殘齡, 豈勝至願? 仕者之俸, 不敢在鄕承受, 事理法例, 俱甚較然, 而輸致之命, 今至幾遭, 臣心惶悶, 固不足恤, 實恐有傷於聖朝務實之政, 冀蒙亟賜寢止, 以幸公私. 太僕郞吏, 以都監監董賞典, 來致鞍具馬賜給之命, 臣又不勝慙惶, 未死殘喘, 得以自盡其心者, 只在於終事, 設有微勞, 宜不敢以自居, 矧惟治事勤力, 有堂郞在, 若臣者, 往來看董, 亦多未遑, 終則遭玆多口, 奔逬相續, 復土未訖, 身已下鄕, 實爲窮天之痛, 罔赦之罪, 顧以何功, 承此上賞? 玆非飭讓, 實臣至衷, 敢乞竝賜矜察, 卽命收回, 以重恩典, 以安臣心. 且臣又有惶悶之情, 不得不更瀆於宸嚴, 臣旣叨濫至此, 雖非罪言者而自衛, 猶尙有威權之斥, 況今以臣之故, 斥配長風憲之重臣, 四方聽聞, 其謂斯何, 而臣雖旣退, 慄慄危懼, 安敢以一刻自安乎? 聖明雖以後弊爲敎, 臺諫不敢論宰相, 其爲後弊, 反有甚焉. 況念其人, 年旣望七, 兼且有病, 若使奄忽於道路, 則亦豈不爲累於新化, 而轉添臣之罪戾, 當復如何哉? 臣非欲藉此言, 以竊取美名, 中心不寧, 實不能耐遣, 且竊憂其終爲淸朝之過擧矣, 鑑此肝膈之至懇, 特命疏宥, 則臣實與有幸焉, 至禱至禱. 臣寫此疏將上, 而卽又伏聞許錫疏中, 攙及金東弼陞擢事, 而語意至爲叵測云, 臣之薦陞東弼, 只爲資久而效著, 誠合於進擢需用故耳. 東弼何有於一鏡? 原其本情, 定非出於營救, 此固聖鑑所洞悉, 而乃更就此, 推演一層, 至謂以救一鏡, 故賞東弼, 天下寧有是哉? 雖然, 人言之危怖, 一至於此, 信若斯言, 臣罪當復在何境, 竝乞亟命攸司, 議臣之罪, 以快人心焉, 臣無任云云. 批答在前

영조 영조 1년 (1725년 雍正(淸/世宗) 3년 영조 1년 1월 영조 1년 1월 6일

승정원일기 583책 (탈초본 31책) 영조 1년 1월 6일 을사 54/61 기사 1725년 雍正(淸/世宗) 3년柳應煥과 許錫의 상소에 대해 해명한 뒤 削職하고 勘罪해 주기를 청하는 李肇의 상소

○ 吏曹判書李肇疏曰, 伏以臣, 逬出城外之後, 情勢危怖, 疾病沈淹, 積逋嚴命, 罪戾山積, 聖敎累勤, 批諭尤渥, 理窮勢極, 無所逃遁, 不計死生, 作氣擔舁, 及到闕下, 聞柳應煥又疏論宦獄事, 至以拿問爲請, 不勝驚惶. 仍胥命於金吾門外, 旋有勿待命之敎, 臣罪名未勘, 不敢仍在城中, 如窮人無所歸. 又退伏江郊, 不意特敎又下, 旣加責諭, 天牌復臨, 催促出仕, 自惟無狀賤臣, 負罪至此, 何以得此於君父? 震惶隕越, 置身無所. 向日慈聖復膳之請, 聖候議藥之時, 身帶保護之任, 終不克趨進, 實有所萬萬不得已者, 誠以論臣之罪者, 相繼以起, 遽爾冒進, 必有顚倒狼狽之患, 昨者一動, 果不免焉. 纔承恩牌, 束帶趨朝, 旋復泥首請罪, 奔逬出城, 似此擧措, 實是朝廷之羞辱, 奚但臣一身之顚沛而已哉? 臣以宦獄事, 所被人言, 凡幾遭矣, 今應煥, 至請拿問, 其操切, 又加深矣. 臣前者陳章自列, 已經睿覽, 伏聞筵中, 亦有開釋, 今無可以辨理者, 然此事今亦未了當矣. 必更加窮覈, 如言者之言, 使中外曉然, 是臣至懇, 而未蒙察納, 繼出之論, 無以沮遏, 臣之待罪, 無時可已, 今日一疏出, 明日一疏又出, 臣誠應接不暇, 雖欲貪戀榮寵, 復進周行, 有不可得, 殿下雖欲更加催督, 以備驅使, 亦不可得矣. 卽今以大政遷就, 下敎亦勤, 而似此事勢, 應命無路, 今後遷就, 又不知其幾許, 國體之損傷, 當復如何? 且臣積瘁之餘, 宿病俱發, 痰濕爲祟, 症形百般, 日昨勞動, 一倍添劇, 危喘澟澟, 與死爲隣, 委頓床席, 生意都盡, 雖無情勢之可言, 只此病狀, 末由自力, 臣之不可復入於朝, 至此決矣. 臣雖無似, 亦有秉彝之天, 遭際新化, 感激圖報, 寸心如丹, 況職在銓衡之長, 前旣親承蕩平之敎, 昨又伏奉備忘記, 所以飭礪銓部, 辭旨丁寧, 臣之從前愚迷, 不能自脫於黨比之弊習, 論其罪狀, 合被重誅. 然及今蕫率之下, 淬厲奉承, 實是至願至幸, 而惡言日加, 無以自容其身, 疾病乘之, 終難自强其力, 辜負聖世, 罪釁層積, 撫躬自悼, 但有悲涕, 臣治此疏將上, 又伏聞前典籍許錫之疏, 其一款, 亦論宦獄, 其言尤極驚怖. 臣又當待命金吾門, 而旣爲出城, 不敢更進一步, 席藁以俟嚴譴, 乞罪之章, 亦不敢上, 昨因大王大妃殿日次進御藥監劑, 召牌下降, 又不得進, 臣罪至此, 又萬萬矣. 伏乞天地父母, 俯諒決難冒進之勢, 亟賜鐫削臣職名, 仍令有司, 重勘臣罪, 以嚴朝綱, 以安私分, 不勝萬幸, 臣無任云云. 批答在前

영조 영조 1년 (1725년 雍正(淸/世宗) 3년 영조 1년 1월 영조 1년 1월 6일

승정원일기 583책 (탈초본 31책) 영조 1년 1월 6일 을사 58/61 기사 1725년 雍正(淸/世宗) 3년吳命峻이 상소하여 超資에 대해 거론하며 大臣을 構誣하였는데 자신이 그때 超資된 사람이므로 資級을 거두고 遞職해 주기를 청하는 金始煥의 상소

○ 黃海監司金始煥疏曰, 伏以日月荏苒, 山陵奄訖, 率普悲號, 穹壤靡極, 仰惟我殿下, 孝思追慕, 益復何堪? 身係藩臬, 跡阻京闕. 仙馭賓天之時, 弓劍莫攀, 玄宮閉地之日, 螻蟻未褥, 中夜嗚咽, 只自血泣, 此生今世, 惟有古人所謂追先帝, 報陛下而已. 仍伏念, 如臣衰劣, 百不猶人, 而歷事累聖, 過蒙洪造, 冥升驟躐, 猥忝卿列, 福過其分, 則鬼所嫉也, 官非其人, 則衆所忌也. 臣每一循省, 寢驚夢惕, 而逃遁不得, 黽勉自力, 公議之竊譏, 臣亦料之, 久矣. 卽於邸便, 得伏見吳命峻疏本, 則構誣大臣, 不遺餘力, 而其中一端, 卽向來兩嘉善超資事也. 臣亦伊時超資中一人, 則區區私義, 固已萬萬惶蹙, 而若其植黨二字, 尤令人駭怖, 人之爲言, 胡至此極? 臣與命峻, 居同里閈, 半世相從, 到今鬢髮, 各星星矣. 臣旣無失於彼, 則彼豈有忤於臣? 而緣臣不肖, 濫超一資, 致令筵席陳奏之大臣, 添得擅國之罪, 自省愧恧之外, 尙復何尤? 雖然, 使臣而守正不阿, 果如命峻之言, 則何至以相門私黨, 輕議於人, 而惟其冒戀榮寵, 不早斂退, 白首殘年, 得此題目, 從今以往, 迄可休矣. 情地危蹙, 決難冒居於職次, 玆敢略陳短疏, 仰瀆宸嚴, 伏乞聖慈, 曲賜矜察, 亟命收臣資級, 以重公器, 仍令遞臣職名, 以安私分, 不勝幸甚, 臣無任云云. 批答在前

영조 영조 1년 (1725년 雍正(淸/世宗) 3년 영조 1년 1월 영조 1년 1월 7일

승정원일기 583책 (탈초본 31책) 영조 1년 1월 7일 병오 35/37 기사 1725년 雍正(淸/世宗) 3년許錫의 상소에서 誣陷을 당한 일에 대해 해명하고 削職해 주기를 청하는 趙泰億의 상소

○ 右議政趙泰億疏曰, 伏以臣之所被人言, 實是窮天地亘古今所未有之至冤慘誣也. 力疾胥命, 仍又出城渡江, 經宿而到鄕廬, 病勢添苦, 史官來臨, 而神氣昏綴, 不能悉暴衷懇於書啓之中, 雖以日月之明, 何由盡燭乎人言之誣如彼, 賤臣之冤如此哉? 臣請冒死悉陳之, 惟聖明俯察焉. 向者李倚天, 以臣筵奏中國老門生之說, 爲言至深, 臣於其時, 書啓之中, 畢陳筵奏顚末, 獲蒙聖鑑昭燭, 乃以誣詆之言, 予已深察爲敎, 又於引對之日, 明賜開釋, 厥後疏章迭出, 而更無以此事爲言者. 日昨李聖肇, 忽復攙及於疏中, 今許錫, 又以此, 歸臣於罔測之地, 謂之上誣大行, 脅制聖上, 噫嘻, 人之爲言, 乃如是耶? 此非久遠難知之事, 筵對奏語, 聖明之所俯悉, 而指白爲黑, 直欲構殺臣乃已, 天下寧有是耶? 臣之筵奏, 蓋以義淵之疏, 不曰, 大行大王傳授, 乃曰, 顧命大臣, 策命定國本, 其言誠萬萬不敬, 故臣痛斥其自下貪天爲功, 如唐時宦官, 自稱以定策國老者之爲可痛, 此正爲君上誅無禮之義也. 曷嘗有一字一句, 比擬吾君於昏亂之意, 而此輩不思誅斥義淵無倫絶悖之言, 乃反飜幻臣筵奏本旨, 欲以熒惑上聽, 構成臣案, 爲義淵報仇? 夫臣之所言, 明先王授受之正大, 斥義淵所言之不敬, 有何一毫彷佛於誣大行, 脅君上, 而天日之下, 公然粧撰, 一至於此? 終古宵人之陷害無辜, 固亦多術, 而亦未嘗有白地構捏, 如今日錫之所爲也, 此無他, 此輩今所經營, 只在於盡陷諸臣, 空此朝廷, 而兩相旣出矣. 殿下謂臣所遭稍輕, 使之入來, 又以非常之諭, 使臣留在, 臣之不可仍留, 彼亦豈不知之? 而猶嫌其一日在朝, 重惹旣熄之言, 更加罔測之誣. 噫, 曾參殺人, 豈是可疑之事? 人言三至, 則慈母至於投杼, 今臣之以此被誣, 亦已三至, 而殿下猶以人言, 爲可駭, 不惟不罪臣, 乃又召臣不已, 是曾子之不得於其母者, 臣今得之於殿下, 雖今日滅死萬萬, 更有何憾? 雖然, 錫疏之用意至險, 設計叵測, 容有未盡照察者, 又不能無望於殿下, 益恢辨別之明, 毋使有尺霧障天之患也. 臣旣遭此惡名, 將何以自立於人世? 縱殿下不加刑章, 惟當息影斂跡, 自屛於空山, 與鹿豕爲群, 以畢其餘生而已. 顧何敢更萌當世之念, 爲冒沒復進之計, 重自陷於危機乎哉? 惟臣之所痛恨於心者, 臣以三百年世祿之家, 服父祖忠孝之訓, 荷兩朝生成之恩, 及夫聖上嗣服, 前後所被, 罔非不世之恩遇. 至於日昨筵中, 遇國士, 報國士之敎, 雖木石之頑, 安得無感動之心? 而無才蔑德, 不能少效塵露之補, 拜相四朔, 殆不得一日安於朝廷, 親承聖諭, 不三日, 而又此奔逬, 此生酬報, 已矣難望, 直恐臣死之日, 爲不瞑之鬼耳. 瞻望雲天, 第增悲咽, 伏乞聖慈, 俯諒臣不可復入之狀, 亟削臣職, 仍勘臣罪, 以謝人言, 以靖私義, 不勝幸甚. 臣無任涕泣祈懇之至, 謹昧死以聞. 答曰, 省疏具悉卿懇. 日昨筵席, 面諭至意, 謂卿恕諒, 侵斥之言遽至, 出城之語復聞, 愕然且慙, 無以爲諭. 噫, 情志之不孚, 一至於此哉? 侵詆之言, 予已洞知, 卿之引咎, 胡至於此乎? 卿其念國事之多艱, 體小子之至意, 卽日偕入, 用副如渴之望.

영조 영조 1년 (1725년 雍正(淸/世宗) 3년 영조 1년 1월 영조 1년 1월 7일

승정원일기 583책 (탈초본 31책) 영조 1년 1월 7일 병오 36/37 기사 1725년 雍正(淸/世宗) 3년黨論을 경계할 것과 斯文의 是非에 대해서는 肅宗의 聖敎가 명백하므로 속히 분명한 뜻을 내려줄 것을 청하는 任述의 상소

○ 前司正任述疏曰, 伏以日月遄邁, 我大行大王卒哭已過, 仰惟聖孝孺慕, 靡所逮及, 而仍念節哀以順變, 聖人有訓, 深願殿下, 勉抑至情, 愛護聖躬, 以軫宗社無疆之恤焉. 且臣竊念今日, 卽殿下嗣服之元年, 而月日又新矣, 緝熙聖學, 自新新民, 正殿下今日之事也. 昔伊尹告其君曰, 新服厥命, 惟新厥德, 伏願聖明, 其監于玆, 臣雖至愚, 所欲者忠, 苟有所懷, 敢不以一言, 仰裨我聖上求助之至意乎? 臣竊瞷殿下卽祚以來, 深惡黨論之爲害, 凡於諸臣之進言, 輒斥以黨論, 欲使群下, 知所勅勵而改圖焉. 嗚呼, 此實五皇極建中建極, 無偏無陂之盛意也, 綸音之下, 孰不欽仰聖德? 然而臣愚一得, 竊以爲未然也. 夫人有是心, 不能無是非, 旣有是非, 則是者爲一邊, 非者爲一邊, 此理勢之所必然, 而黨論之所由生也. 惟人君於黨論是非之中, 不能明辨洞析, 遂使好惡失正, 賢·邪雜用, 則不惟不能去黨論, 而祗足以召亂也, 可不懼哉? 嗚呼, 今日黨論之弊, 尙忍言哉? 臣請極言竭論, 而無誅可乎? 當局諸臣, 與局外諸臣, 其趣向心術之不同, 不啻若陰陽黑白而已, 而一邊人則以義淵·鳳鳴, 爲凶爲逆, 一邊人則以鳳輝·一鏡, 爲凶爲逆, 在同類, 則雖凶辭悖說, 曲爲之掩護, 在異己, 則雖忠言讜論, 目之以傾軋, 轉輾層加, 以至於誣蠛聖躬而極矣. 嗚呼, 孰謂黨論之弊, 一至此哉? 雖然, 臣意則今日黨論, 豈必彼此皆非, 彼此皆是? 是必有一是一非, 此正彼邪, 截然有不可紊者, 何可諉以黨論, 不分其是非曲直, 而一竝斥之哉? 夫以逆爲非逆者, 逆也, 以非逆爲逆者, 亦逆也. 其在明是非, 嚴懲討之道, 不可不明白處斷, 而迺於今日, 殿下猶且斥以黨論, 不甚剖析, 是非不明, 處置乖宜, 以致奸凶無所懲畏, 忠賢無所奬勸, 人心疑惑, 而國言喧藉, 臣竊爲殿下憂焉. 抑未知殿下於是非邪正之分, 有未能洞燭明辨, 而故爲此依違彌縫之計耶? 若然則是殿下於此心本源之地, 必有不能實用其力, 而有所偏蔽也, 宜乎是非之不得其正也. 伏願殿下, 益懋聖學, 先從格致誠正上做工, 必使吾心之全體大用, 無所不明, 則其於今日之是非曲直, 自然灼知明見, 而處之不難矣, 亦何患乎黨論之爲害, 而國是之靡定乎? 且臣竊念, 以殿下之明聖, 豈不知今日彼此之是非, 而乃反兩是兩非, 不欲深究, 有若調劑, 而息爭端者然, 臣未知殿下, 以今日是非, 爲可以調劑而保合之耶? 今日之是非, 非復向日一時黨論之比, 一忠則一邪, 此賢則彼否, 其乖戾懸絶, 不啻氷炭霄壤之不侔, 殿下雖欲調劑而保合, 其可得乎? 臣徒見其事勢之必不可得, 而非徒無益, 適以爲害也. 爲今之計, 莫如明辨是非, 嚴加好惡, 以絶其爭競之端而已, 如此則不期於調劑, 而調劑之實, 實在於此矣. 朱子曰, 古之惡朋黨, 而欲去之者, 往往至於亡人之國, 蓋不察其忠邪賢否, 而惟黨之務去也. 夫君子用人, 亦豈不欲其通融平章? 而至於邪正取捨之分, 不得不直截嚴正如此, 伏願聖明, 監戒于此, 毋徒曰, 黨論之爲害, 惟以不得其是非之正, 爲慮焉. 且臣於斯文是非, 不得不略陳其槪, 肅廟朝前後聖敎, 旣如彼明白洞快, 而大行朝因備局回啓, 又如是變更, 宜乎士趨之不正, 而是非之眩惑也. 亦願殿下, 深究兩朝處分, 快賜明旨, 使四方, 曉然知聖斷之出尋常萬萬, 則此亦繼先旨, 衛斯文之一大節也. 嗚呼, 是非之心, 人皆有之, 臣雖愚頑, 亦豈無一段是非之見? 而臣於此時, 若以某也是某也非, 某也賢某也否之說, 有所指陳, 則殿下必疑臣以黨論, 而區區願忠之志, 亦無以自白矣. 故臣謹以大學經一章格物·致知·誠意·正心八字語, 爲今日救弊之策焉. 此雖迂儒之陳談腐說, 而要之實理, 不外乎此, 殿下苟能於此, 而用力焉, 則不待臣言之明白指陳, 而其是非曲直, 不能自逃於淵鑑之中, 而凡於政令施爲之間, 無不得其當, 而國家可治矣. 先儒曰, 天下萬事, 無一不本於人主之一心, 孟子曰, 一正君而國定矣. 臣之所得於經傳者如此, 臣豈敢舍所學以徇之哉? 伏願殿下, 勿以人微而忽其言, 臣無任屛營祈懇之至, 謹昧死以聞. 答曰, 省疏具悉. 應旨進言, 可見愛君之忱, 而噫, 予於今日事, 豈有一分囫圇是非之意哉? 此指爲逆, 彼指爲逆, 彼此相攻, 不分黑白, 古今天下, 奚有一邊爲賢, 則一邊爲逆, 一邊爲逆, 則一邊爲賢之理哉? 古人以無好人三字, 謂自賊, 而況擧半世而謂逆乎? 然則惟取黨目而爲之, 誅一懲惡, 擧直措枉之意, 果安在哉? 尤爲可痛者, 彼此攻之, 皆以誣上爲言, 此非討之也, 反誣之也, 豈不念口不可言之義乎? 至於斯文事, 予方默會于中, 而初以私家文字, 轉輾推上於朝, 及至于此, 予竊慨然也.

영조 영조 1년 (1725년 雍正(淸/世宗) 3년 영조 1년 1월 영조 1년 1월 8일

승정원일기 584책 (탈초본 31책) 영조 1년 1월 8일 정미 31/42 기사 1725년 雍正(淸/世宗) 3년許錫 등이 상소하여 睦虎龍의 獄事를 다룬 諸臣을 聲討한 데 대해 해명하고 削職해 주기를 청하는 柳重茂의 상소

○ 都承旨柳重茂疏曰, 伏以臣, 年近八十, 衰耄日甚, 素患泠疝脚痺之症, 重發於哀號奔走之餘, 自山陵陪還之後, 日就危篤, 而忍死趨參於陪祭庭籲之班, 仍又失攝, 轉益添加, 晝夜叫痛, 鬼事將迫, 不得不連呈辭單, 而喉司不諒, 一向斥退, 方此惶蹙悶鬱之中, 卽伏聞許錫·李裕民之疏, 以虎賊事, 聲罪按獄諸臣, 語意極其危怖, 臣亦伊時忝居獄官之列, 則其爲驚惶震惕, 有不可自勝, 虎賊初頭供招中云云者, 萬萬凶悖, 有不忍聞, 爲人臣子, 以凶賊白地誣上之說, 復事提起盤詰, 是豈分義道理之所可爲, 而亦何敢安於心乎? 遂以不書推案, 不爲究問, 大臣陳請於大朝, 得旨之後, 師傅賓僚, 亦已詳達於殿下在東宮之日, 伊時諸臣之處此事者, 亶出至誠, 伏想聖明, 亦必洞察, 臣何敢更爲提說, 仰瀆聖聽乎? 人之爲言, 如是罔極, 人臣聞此, 寧欲無生, 方以一疏, 仰請嚴誅, 而未及上徹, 遽有新命, 召牌又降, 促臣趨謝, 而罪名旣如是緊重, 病情又如是危劇, 末由起動, 終至違傲, 臣之罪戾, 至此益增. 伏乞聖明, 先削臣職, 仍治臣罪, 以重邦憲, 以安私分, 不勝幸甚, 臣無任屛營祈懇之至, 謹昧死以聞. 答曰, 省疏具悉. 卿其勿辭察職.

영조 영조 1년 (1725년 雍正(淸/世宗) 3년 영조 1년 1월 영조 1년 1월 8일

승정원일기 584책 (탈초본 31책) 영조 1년 1월 8일 정미 41/42 기사 1725년 雍正(淸/世宗) 3년金一鏡과 관련된 尹恕敎 등을 엄하게 懲討하여 다시 偏黨하는 일이 없도록 결단을 내려서 典刑을 보여주기를 청하는 方萬規의 상소

○ 造紙署別提方萬規疏曰, 伏以皇天不弔我邦國, 先大王奄棄臣民, 日月不居, 喬陵已畢, 聖情哀隕, 益復何堪? 三陽載廻, 積陰方退, 一初之政, 正屬始元, 傾否回泰, 此惟其時, 而顧今天怒於上, 民困於下, 國計蕩竭, 朝象乖亂, 邦運之杌捏, 時勢之岌嶪, 正所謂天之方蹶, 毋然泄泄, 殿下惟當赫然奮厲, 惕然改圖, 汲汲遑遑, 如救焚拯溺之不暇, 而今反因循窠臼, 玩愒時日, 迄無振作變動之擧, 臣誠愚昧, 不審其何謂也. 第臣尤有所萬萬痛迫者, 殿下自辛丑以後, 受群凶罔極之誣, 負千古難洗之名者, 凡幾年矣. 不但危逼於聖躬, 仍又誣衊於東朝, 百計構捏, 前後狼藉, 凡爲今日臣子者, 孰不沫血憤惋, 刻骨痛惋, 思所以辨暴昭雪之道哉? 群情憤鬰, 難以久抑, 殿下於此, 雖欲如前日之泄泄, 不可得矣. 夫殿下被誣之事, 群兇謀逆之狀, 一鏡爲主宰, 尙儉爲機栝, 虎龍爲鋒刃, 此則諸臣, 已多言之者, 殿下亦已洞燭, 臣不必疊床之論, 而臣獨怪夫今日議論, 只知殿下之受誣而已, 不知東朝之受誣, 有甚於殿下. 日者柳應煥, 雖是提起, 而猶不能一一辨破, 臣請略陳之. 一鏡所撰敎文疏章中, 引用霍顯·梁冀·閻顯等事, 至再至三, 斥言不已, 惟此三事, 備載漢史, 皆交通太后, 毒殺嗣君者也. 是則蓋以渠輩所謂小急手者, 隱然以慈聖, 有所與知於其間者然, 噫嘻痛哉, 又曰, 內屋戚聯, 臣未知內屋者何處, 戚聯者何人? 又曰, 一札更圖於重宸, 遲速潛探於世相, 所謂重宸, 亦指何處而言也? 重宸御札, 是豈圖求而可得者耶? 潛探期日, 圖得一札, 將欲何爲云耶? 是則又以渠輩所謂平地手者, 隱然以慈聖, 亦有所與知於其間者然, 噫嘻痛哉, 古今天下, 寧有是哉? 一鏡, 先以此等文字, 作爲倡首, 而許多諸賊群起景從, 思所以必實鏡言者, 而於是乎金姓宮人之啓, 又發矣. 噫嘻亦痛矣, 金姓宮人之有無, 臣固不得以知之, 只以大行朝元無本無等敎, 觀之, 則其的實不在, 斷然可知, 前後聖敎, 皎如星日, 則渠輩雖極凶獰, 豈不知其人之實無哉? 蓋其許多機關, 藏在其中, 潛釀罔測之禍, 欲售不道之心, 群邪迭出, 經歲鬧聒, 末乃粧出尹恕敎者, 投進一疏, 至曰, 此賊, 自先朝供奉已久, 以殿下所愛亦愛之, 孝有所不忍而然耶? 又曰, 且如淑媛趙賊, 最承恩寵, 先王寵姬, 猶加顯戮云, 噫, 供奉亦愛等說, 指意叵測, 淑媛引喩之言, 亦極陰慝, 此豈恕敎一人之說也? 實渠輩同然之說也. 若使盛節, 果有是言, 則其時胡不姑爲生置, 一一盤問其根脚委折, 而急急正法, 後發此啓? 是其意, 蓋以如許惡逆之名, 藉口構誣, 上自不敢言之地, 下至擧宮之內, 無不驅入於疑似黯黮之中, 然後一鏡前後之言, 方爲顚撲不破之論, 而二聖罔測之誣, 終歸難明之地故也. 嗚呼, 其設計造意, 若此之窮凶極惡, 豈可使此輩, 一日偃息於覆載之間哉? 夫一鏡之首惡大逆, 雖礫骨碎體, 尙有餘誅, 而初勘次律, 已極失刑, 戮屍之典, 斷不可已, 而尙此寂然, 收孥之律, 纔下成命, 而旋卽反汗, 同黨六人, 不過削黜薄罰, 而更無鞫問之擧, 論啓金姓人事者, 又皆揚揚自若, 便同平人. 嗚呼噫嘻, 爲慈聖辨誣, 爲宗社討逆, 此是何事, 今乃視之如小罪微眚, 而懲討之典, 若是不嚴哉? 彼金吾壽賢輩之前後營護逆黨之罪, 可勝誅哉? 逆鏡之島配也, 極意容庇, 擇配便地, 及夫拿鞫之命又下, 則事體尤爲嚴重, 而初不刻日定限, 致令都事, 緩緩捉來, 其心所在, 已不可測, 而鞫問之日, 逆鏡又以不忍聞之說, 益肆咆哮, 同情諸人, 微發其端, 則所當一一究問, 期於覈發, 以明兩聖之被誣, 而當問之節, 同逆之人, 終不窮覈, 惟幸其徑戮, 寂默無言, 孥戮之典, 亦不忍施之, 其甘心護逆, 蔑視君父如此, 而尙此盤礴冒據於按法之地者, 吁亦萬萬絶痛矣. 三司之臣, 則其護逆之罪, 又何可勝言哉? 當初無嚴之聖敎, 辭旨甚嚴, 而視若尋常, 終不請討, 向日失刑, 又宜爭論, 而尙無一言, 遂元則以討鏡之人, 反被凶疏之目, 尹晉者, 以辨誣之人, 又復請罪之至深, 此輩若非黨附於鏡賊者, 則何敢肆然至此哉? 冀·顯引喩之六人, 逆狀現發, 慈誣罔極, 則按治爲急, 而卽今在三司之列者, 迄無鞫問之請, 徒知有鏡黨, 不知有殿下, 渠輩雖與鏡黨, 同一腸肚, 果有一分臣事之意, 則其慢君護逆, 又何至此之極乎? 臣謂前後不言之三司, 一倂竄配, 以快輿憤焉. 且臣於明陵誌文改撰事, 尤有所痛迫者, 噫嘻痛矣. 刻之琬琰, 藏之金縢, 玄宮一步之內, 永作萬世之藏, 此果何等至愼至重之地, 而乃以不可使埋諸幽堂之側, 貽累我殿下孝道之說, 肆然筆之於啓辭之中, 敢欲爲發誣之計, 此已天誅之所不容, 而身爲大臣者, 略無驚痛討罪之意, 曲爲周遮, 苟且彌縫, 改撰之請, 肆然陳達, 噫亦痛矣. 向非先靈默佑, 則陵寢之禍, 迫若燃眉, 凡爲我明陵臣子者, 莫不欲臠其肉, 伏況我大王大妃曁殿下, 當作何如懷也? 興言及此, 五內先沸, 尙忍言哉, 尙忍言哉? 當此嗣服之初, 尤不可不首正其罪, 以洩神人之積憤, 請前後發爲改誌之論者, 竝施逆律, 以安肅廟在天之靈, 以光聖孝, 不勝幸甚. 且殿下於前後疏批, 輒以護黨爲敎, 雖尋常言事之臣, 人主之先以一疑字, 着在肚裏者, 已有欠於鑑空衡平之道, 況於爲國家懲討之章哉? 臣以遐隅疎賤之迹, 凡於彼此, 有何黨附之事, 而特以忠憤所激, 不顧出位之嫌, 敢附沐浴之誠. 伏願殿下, 無復以黨偏爲疑, 亟揮乾斷, 夬示典刑, 臣無任祈懇禱祝之至, 謹昧死以聞. 傳曰, 今觀方萬規疏, 疏末所陳, 大意雖好, 而至於冀·顯二字, 雖向日疏章有言者, 而今乃發說於章奏之間, 此等文字, 雖出於一鏡之疏, 爲臣子者, 何敢提論其本語, 以駭四方之聽聞乎? 是所謂日昨備忘中, 口不可言者也. 誠極駭然, 造紙別提方萬規, 削去仕版, 原疏還出給. 殿講入侍時, 鄭錫三, 親承傳敎

영조 영조 1년 (1725년 雍正(淸/世宗) 3년 영조 1년 1월 영조 1년 1월 8일

승정원일기 584책 (탈초본 31책) 영조 1년 1월 8일 정미 42/42 기사 1725년 雍正(淸/世宗) 3년逆獄에 대해 엄하게 懲討하여 黨習을 없애고 聖上의 誣陷을 씻기를 청하는 柳組의 상소

○ 幼學柳組疏曰, 伏以臣, 竊念君臣, 猶父子也. 人無貴賤, 愛君則一, 而況臣, 全州人也, 世襲豳郤之餘化, 蹈舞豐沛之謳歌, 蓋其憂國一念, 自謂不後於人, 目見危亡之兆, 痛切黨習之痼, 敢冒鈇鉞之誅, 仰陳瀝血之辭, 伏願聖明, 留神焉. 嗚呼, 自古國家之所恃而維持者, 士林也, 棟樑乎宇宙, 而治亂係焉, 元氣乎世道, 而汚隆關焉, 顧不念歟, 而蠹害士林, 實由朋黨之傾軋. 我朝自有衮·貞·芑·磁之黨, 已多網打善類之禍, 厥後篈·漑之黨, 沮喪國勢, 而宣廟除之, 造·訒之黨, 斁絶倫紀, 而仁廟除之, 嗣基·瀗·鑴之黨, 壞敗綱常, 而肅廟除之, 而至于己巳餘黨猶熾, 乃於甲戌, 一切除之, 而不幸一種叛卒, 又復闖生, 陽託墓文, 陰濟賊鑴, 熒惑衆聽, 殄絶善行, 背師忘國, 無所係念, 假眞售僞, 豈容顧忌? 紫朱混矣, 鄭雅亂矣. 風成蠻貊, 災慘洪水, 肆我聖考, 懼邪說之日滋, 悶世敎之漸汚, 明是非之本, 而使奸黨, 莫間於吾道, 示趨向之方, 而俾士林, 依歸於賢師, 而觀今時事, 追念遺敎, 一何其節節相反, 箇箇變幻耶? 黨痼之禍, 尙忍言哉? 巧詐專勝, 實理都喪, 夫孰能淳其漓而混其鑿耶? 太陽昇天, 群陰尙翳, 聖明在上, 鬼蜮猶肆, 臣竊痛焉. 臣伏聞近日下敎政院曰, 親鞫一鏡·虎龍, 乃由於渠輩不道之說, 今若因此事有變換逆獄之弊, 當施以護逆之律. 嗚呼, 殿下何爲而有是敎也? 朋黨之作, 其來蓋久, 而庇護凶逆, 未之前聞, 逆适逆堅, 世所同誅, 賊立賊點, 人所共討, 使其逆節明白無疑, 則凡有血氣者, 惟當沐浴請討之不暇, 尙何敢生變換之計? 而如或有寬枉, 則其不可强而定者, 國是也. 殿下何爲而有是敎也? 獄情虛實, 固非疎外者之所敢知, 而定策奉使, 殫盡周旋之誠, 衛國扶社, 竭其鞏固之圖者, 豈反爲逆臣耶? 逆之一字, 何等罪名, 而曾爲聖考託孤倚重之臣, 豈盡陷於此耶? 雖我殿下所遭, 有若白璧之見穢, 固無損於本體之光明, 而先朝諸臣, 皆罹逆罟, 儒林群賢, 俱被慘誣, 縱云知人, 固未易, 以我聖考則哲之明, 昭奸之智, 容何不燭, 而闢邪扶正之義, 衛社安邦之責, 盡付此數箇臣耶? 臣竊以爲此不爲逆, 而謂之逆者, 甚於逆者也. 彼實爲逆, 而謂非逆者, 亦甚於逆者也. 竊瞯聖明, 非不欲攬國綱而不能振作, 非不欲破黨習而不能奮發, 至使尊賢重道之遺訓, 未免弁髦, 隆師匡君之諸臣, 掩泣幽泉, 以殿下聰明睿知, 猶不念群小之臧賢[戕賢]蠹國, 古今一轍耶? 今若一任優游, 不思攘除, 則國家之亡, 可立而待, 豈不殆哉? 臣竊憂之, 誠願殿下, 法列祖以除黨習, 覈獄案以雪聖誣, 遵遺敎以扶斯文, 則世道可回, 國是可定, 天變可弭, 人心可服, 轉災爲祥, 豈不在斯? 臣朝封尺疏, 夕伏椹鑕, 萬萬無恨, 不勝涕泣憂慨之忱, 謹昧死以聞. 傳于鄭錫三曰, 柳組上疏, 與禹德三疏, 措語一樣, 還出給.

영조 영조 1년 (1725년 雍正(淸/世宗) 3년 영조 1년 1월 영조 1년 1월 9일

승정원일기 584책 (탈초본 31책) 영조 1년 1월 9일 무신 35/35 기사 1725년 雍正(淸/世宗) 3년李光佐가 席藁待命하였다는 宋徵啓의 狀啓에 대해, 待命하지 말도록 傳諭하라고 回諭하라는 전교

○ 假注書宋徵啓狀啓, 議政府領議政李光佐, 卽者得見方萬規疏語, 萬萬罔測, 仍爲席藁待命於縣獄門外, 緣由馳啓事, 傳于蔡彭胤曰, 勿待命事, 傳諭事, 回諭.

영조 영조 1년 (1725년 雍正(淸/世宗) 3년 영조 1년 1월 영조 1년 1월 11일

승정원일기 584책 (탈초본 31책) 영조 1년 1월 11일 경술 69/96 기사 1725년 雍正(淸/世宗) 3년方萬規를 엄히 鞫問하여 邦憲을 바르게 하기를 청하는 姜鋧 등의 상소

○ 行左參贊姜鋧, 判中樞府事沈檀, 行兵曹判書沈壽賢, 行吏曹判書李肇, 工曹判書朴泰恒, 知中樞府事李麟徵, 知敦寧府事鄭載岳, 行司直柳重茂, 兵曹參判南就明, 吏曹參判李世最, 漢城府右尹申慶儕, 戶曹參判呂必容, 吏曹參議趙遠命, 工曹參議朴彙澄, 兵曹參知柳綏, 掌隷院判決事徐命遇, 行副司直柳鳳徵, 行副司果洪重禹, 前府事梁聖揆, 行副司果李鳳年, 前參議沈珙, 行副護軍李有壽, 行副護軍權益淳, 行定州牧使李眞淳, 行副護軍權益寬, 前承旨李廷傑, 行副司果沈埈, 行春川都護府使崔宗周, 副司直尹晉, 兵曹正郞金始烱, 掌樂院正李廷弼, 副司果尹彙貞, 副司果金浩, 前郡守李喜春, 成均館典籍鄭重虎, 襄陽府使趙尙慶, 禮曹正郞申𣷯, 禮曹佐郞鄭再春, 承文院正字李大源, 權知承文院副正字權䌖, 權知承文院副正字鄭道殷, 軍資監正鄭行五, 工曹佐郞權贄等疏, 伏以臣等, 伏見萬規之疏, 其凶悖之言, 上及不敢言之地, 肆然說去, 略無嚴畏, 臣等不勝骨驚而心痛, 髮竪而膽掉, 今日人心世道, 雖曰罔極, 誠不料此等壞倫干紀之賊, 乃出於覆載之間也. 彼其意專在誣陷廷臣, 而計無所出, 乃敢上誣慈聖, 無所不至, 其心所在, 昭不可掩, 是可忍歟, 是可忍歟? 彼萬規所言, 極其凶慘, 臣等誠欲掩耳而走, 不忍提說, 而乃以隱然二字, 托之以一鏡之語, 擬之於至嚴之地. 仍又繼之以金姓宮人之啓, 果發之語, 必欲盡擠滿庭諸臣於罔測之坑坎, 其排布機阱, 潛伺暗狙之狀, 噫亦巧且㦧矣. 雖然, 諸臣之被衊, 顧何足說, 而臣等之最所痛切者, 以臣等之故, 侵誣之言, 上及於慈聖耳. 惟我慈聖, 其尊若天, 何等至敬至嚴, 而公然一朝, 忽登此輩之唇舌, 其所以捏合粧撰者, 無非罔極之說, 援譬擬議者, 無非罔測之事, 顧彼凶逆一賤婢査出之請, 實是擧國齊憤萬不獲已之擧, 而乃敢或稱以驅入於疑似黯黮之中, 或稱以終歸難明之地, 自唱自和, 一張一翕, 隨手架鑿, 極意鍜鍊, 自以爲爲慈聖辨誣, 而乃爲眞箇誣慈聖之逆臣, 其罪可勝誅哉? 萬規之執以爲口實者, 惟在於盛節之不爲生置, 不爲盤問, 而蓋逆賊承款結案之後, 不待時處斬, 固是三尺不刊之典, 而盛節則承款後不爲處斷, 反覆窮詰, 備載鞫案, 而此輩之言, 乃復如此, 他尙何說? 逆婢之姓字職號, 旣已現發, 而藥院日記, 黃水吐出, 亦爲相符, 則此事關係, 實爲宗社無窮之慮, 凡爲臣子者, 其於嚴覈正討之道, 豈敢少緩? 今以此事, 反加罔測之罪, 實是萬萬常情之外, 渠輩之心, 初以爲一鏡誣聖躬一事, 亦足爲盡陷廷臣之資矣. 以我殿下之明, 旣已痛燭於一人之惡, 不足以混及於半廷之臣, 更不爲蔓延之事, 則渠輩, 生出新計, 十分醞釀, 百端揣摩, 敢以爲驚動我殿下至孝之心, 莫如藉重慈聖, 其所爲言, 乃至於此, 是何人理, 是何世變? 嗚呼, 査討逆婢之請, 上自大臣·卿宰·宗班·儀賓·文武蔭百官, 下至韋布·靺鞈, 齊聲共籲之大擧, 若以此爲罪, 則殿下之臣子, 鮮有得脫於彌天之網, 吁亦怖矣. 臣等俱以逆婢懲討事, 或疏或啓, 同聲仰請者, 非止一再, 而今若陷於此輩計中, 徒事紛紜, 引嫌而不爲懲討, 則其爲一身自靖之道, 則得矣, 其如倫常何, 其如王法何哉? 此臣等所以憤痛欲死, 唱率合辭, 不避區區之嫌, 敢此痛陳於紸纊之下, 惟願聖明, 亟諒痛迫之群情, 嚴鞫萬規, 夬正邦憲, 以副一國之望, 以嚴萬世之防, 不然則臣等亦不可受此罔極之惡名, 戴天履地, 一日復立於世, 伏乞聖明, 俯加洞察, 卽賜處分, 不勝萬幸, 臣等無任痛泣煎迫之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 11일

승정원일기 584책 (탈초본 31책) 영조 1년 1월 11일 경술 75/96 기사 1725년 雍正(淸/世宗) 3년黜享된 宋時烈을 復享할 것과 官銜이 追削된 權尙夏에게 給牒할 것을 청하는 金麟壽 등의 상소

○ 慶尙道幼學金麟壽·金萬鍵·李錫玄, 進士朴春普, 幼學沈友賢·李世聖·朴海齡·沈致賢·李廣淵, 進士李挺奎, 生員金必大, 幼學朴泰齡·金顯宇·金宜鍊·朴衡齡, 進士成德徵, 幼學金宜礪·朴樞齡·李廣規·金龜壽·李廣基·朴玄齡·沈龜賢, 進士成俶, 幼學朴彭齡·崔東岦·李亨普·崔東嶪·李世璘·李福海, 生員申光翰, 幼學郭萬鎭·成爾涵·姜愼一·金玧, 生員蔡命寶, 幼學李宗海·金頊·金宜南·李觀海·金璹·金弘曄·沈鉉, 生員李好謙, 幼學姜惟一·洪熙九·金璞·沈鍵·李廣業·金期大·金璿, 生員禹錫九, 幼學申思國·李世珚·郭昌振·金邦重·郭斗振·李世玟, 生員禹尙鼎, 幼學金泰軫·郭弘振·金克明·韓纉宗·姜元一·鄭啇霖, 進士禹錫疇, 幼學李暉·金萬兼·鄭經濟·崔宇泰·金潭·金壽房·金埅·李錫垕·康世胤·金壽翼·李錫衡·金墪·姜鼎一·洪熙績·孔再興·康麟瑞·李命卨·黃壽聃·兪重基·李命益·申光夏·成孟徵·黃壽望·成允徵·成爾溟·金必鉉·成爾湜·金必泰·禹大復·成爾源·金處瑀·成爾漢·兪煜基·成爾浩·申鎭久·趙重台·成龜徵·申鎭遠·成鵬徵·成廈柱·禹錫範·成爾演·金弘振·成爾涉·金弘儕·成爾潑·金弘鼎·成爾漸·金弘國·成爾淳·金弘集·成爾混·金弘義·申光魯, 生員朴師亮, 幼學李守謙·南KC10438·蔡時欽·南道輧·南道輔·梁重謙·南道𨎩·申鎭玉·朴壽岐·梁重庠·許世應·鄭熙運·河再龍·鄭述獻·梁重唐·梁重賁·朴泰亮·梁重晉·朴采亮·梁德揆·鄭胤獻·梁義揆·河有龍·梁仁揆·禹洪錫·梁大揆·林再華·朴啓亮·鄭重獻·愼守經·李世龍·慶再來·吳萬雄·李星裕·趙亨甲·成師錫·吳萬封·朴昌萬·李星昌·鄭胤儒·金萬昌·姜守鳳·李世鵬·成虎敏·吳顯周·李重采·金周錫·吳萬根·成亨錫·姜壽檜·鄭重鎬·成虎赫·梁漢望·朴重咸·朴壽仁·吳萬傳·禹溥善·李聖泰·朴聖民·徐震璹, 生員禹洪受, 幼學具謙履·楊益和·蔡德齡·楊大恒·徐洛·禹洪寶·徐潛·李培春·徐漢興·全昌恒·禹洪復·徐翊世·李長春·禹洪龜·金昌益·徐道益·崔虎瑞·呂必建·禹洪益·楊大裕·崔潤瑾·李華春·金昌壽·禹洪迪·蔡時夏·鄭斗核·徐道謙·禹洪紀·成爾沆·金弘福·成爾儏·金以恒·金處琮·李奎齡·尹啇賓·趙重鉉·成爾濂·趙重祊·成爾沈·趙重稷·金溶·成爾河·金鍹·金鐛·禹大成·成宅柱·尹商楫·柳鵬齡·申鎭紀·柳祥采·申鎭經·趙守球·申鎭九·蔡命千·南道轍·蔡命協·南道軾·南道輶·蔡甲齡, 進士李益KC04561, 幼學蔡延齡·禹錫璉·孫億基·徐錫宗·禹錫璋·徐澐·尹澥·李仁俊·蔡崇齡·全琛·呂渭興·徐錫璘·全載徵·柳彭齡·李極天·徐淹·崔永麟·楊大隨·蔡時鏡·李馨春·具重履·郭斗柄·禹洪晳·徐瀚·禹洪肇·全瑢, 進士禹洪疇, 幼學全瓚·金命基·李暄·金泰基·李珍成·柳檉, 生員李后沆, 幼學李龍成·李后迪, 生員崔鵬瑞, 幼學全國泰·崔麟瑞·李昶·文世仁·柳漢經·金爾雄·全應性·李后泌·李晶·崔龜瑞·李萬宏·柳KC01895·全沆, 生員朴聖時, 幼學李暘·李暾·徐搏·朴升玄·羅命恒·全瑭·鄭錫桂·吳尙泰·郭顯徵·金萬斗·愼守善·成虎哲·鄭始儒·朴希敏·愼守倫·李命耉·慶重會·禹洪成·姜壽斗·愼守胄·全胤錫·慶復來·吳尙裕·金善振·李挺世·愼守成·李世賢·尹世平·姜壽長·李重白·愼學賢·吳尙仲·禹洪元·鄭重衍·金孟振·成虎文·全舜錫·李聖時·邊鎣·愼昌大·成觀錫·全虞錫·愼守寬·成虎徵·邊海雄·郭師徵·愼守榮·全範錫·成虎雄·郭履徵·吳聖奎·姜壽鵬·朴世亮·尹源波·愼守初·鄭重鍵·朴世範·吳應奎·權撝·趙陽俊·姜守海·姜守河·禹洪漸·李命天·申重悌·李萬見·愼德升·金慶集·朴重彬·金夏鎰·郭景斗·朴重圭·金震鳴·李元華·郭來甲·魯取斯·朴重一·李雲耉·郭翰震·金慶鳴·李麟德·朴重玄·崔極天·李得三·朴重郁·白雲瑞·朴敏行·閔廷龍·朴重曄·李梓·李台耉·崔昌道·朴重絢·李宜三·金世泰·徐處義·朴重烱·郭處定·金夏鳴·閔廷夔·郭啓祥·李鳳儀·金世琦·李萬普·金德海·曺世鳳·郭文濤·李禧普·曺景龍·郭文虓·辛鼎齊·金就砥·郭來彬·金世復·朴繼天·李世楷·郭啓禎·安世灝·曺達龍·李望耉·金就礪·辛命聃·朴來恒·郭來成·郭萬元·金斗鎰·郭命悅·朴興古·李德三·鄭萬鍾·李震華·朴重煥·李省三·李陽遇·柳鳳初·崔倚天·金以徹·朴存古·全性原·鄭𠋈·曺應鐸·朴徵古·鄭齊賢·李陽普·金以溟·全善基·曺世虎·朴守謹·鄭采雅·朴振古·鄭萬容·李挺九·朴重采·金以淨·全學基·朴淳古·曺漢錫·郭景灝·閔載中·權重義·禹潾·閔圭·郭來涵·郭文瀅·曺應邦·鄭光延·金萬鎰·郭處完·鄭KC00219·郭來漸·曺啓夏·金百鎰·鄭垕延·郭萬成·曺世經·郭處寬·金以涇·鄭胄延·郭景宗·鄭僎·金以河·郭景仁·曺世龍·魯敬夏·郭萬宗·曺世傅·李挺一·全聖揆·李德玄·張玶·趙聖基·張大垕·趙永隆·張大鳴·崔玧·張孝孟·申命增·張大濟·李鳳儀·張孝思·都以貞·張孝參·趙命基·張東垕·申命徵·張孝大·金弘道·張海翔·都萬紀·張孝甲·李文普·張孝箕·成弘績·張孝然·李德祖·閔回亮·金之欽·都萬甲·金明漢·都萬封·金雲漢·金弘任·金啓商·都萬秋·金始商·金龍河·尹孝彦·尹垕彦·羅學海·羅學淳·朴垕一·鄭俊·朴始華·朴鳳瑞·李德涵·朴鳳采·李聖斗·朴鳳來·李聖準·朴鳳休·李海壽·李萬齡·李恒壽·李永慶·鄭重泰·鄭昌奎·金汝玉·李夏埴·李德淵·李夏培·李德一·都命時·朴鳳祥·趙徵壽·閔胄鉉·金世圭·閔益鉉·成後晉·閔壽鉉·鄭世周·閔壽希·鄭昌義·閔壽甲·柳種仁·閔壽亨·成俊泰·閔壄·李汝楗·閔復鉉·成後升·閔昌鉉·李瑞麟·閔鳳周·柳浹·閔鳳瑞·柳浡·閔光魯·丁萬朝·權嶔·金世徵·金震湖·丁萬容·楊信培·金世鏜·成彩重·金爾璋·成彩鳳·全尙舜·金世瑀·金重一·李敏天·金乃鼎·李敏地·金世鼎·楊景濰·成彩龍·全德兼·姜壽箕·吳萬世·楊重望·朴就敏·李星胤·愼守謙·宋道興·宋道昌·吳萬采·李世稷·金世鏘·丁萬益·成夏相·權尙一·金泰鼎·楊景河·成夏徵·楊震鍵·成夏矩·楊以潛·安后明·全壽天·權尙平·楊震KC01895·金震基·權義中·金世錬·丁萬齊·鄭復周·閔墅·楊震橒·閔光普·金世鐔·楊應三·權九徵·金台鼎·閔光垕·權尙中·楊致三·閔光世·楊震標·李瑞龍·閔泰鍚·金和徵·趙錫漢·閔台錫·成道涵·朴文煥·閔弘錫·柳澤·成道一·金世樞·柳源·閔昌錫·鄭道徵·楊震三·金世震·閔大錫·楊受三·裵夢錫·閔鼎錫·楊震樺·閔重錫·禹溥·楊景汶·權尙稱·禹澹·楊得三·權信衡·閔光震·朴處亮·河泰龍·梁羲揆·河翼·林士純·梁震揆·梁元揆·河興龍·鄭在矯·李春元·朴師德·李春光·朴重華·朴忠亮·林士寬·李千枝·朴廷虎·韓弘弼·韓弘緖·徐崑·羅學濟·鄭時寬·徐崙·鄭益周·韓泰有·鄭時鼎·鄭重泰·鄭泰周·鄭聖周·徐崶·禹洪標·金昌碩·崔垕錫·蔡鼎夏·任鼎梅·裵益彩·崔龍瑞·金昌沃·崔重泰·李載春·金昌儁·崔弘錫·朴昌壽·裵益謙·呂必端·禹洪夑·李相華·金昌旭·李恒春·蔡師淵·呂必泰·禹命益·鄭壽崙·楊大憲·呂必太·裵益熙·李林宗·裵壽長·柳達海·呂必建·愼守賁·全萬增·李錫和·鄭安世·李錫圭·愼守訥·全萬熙·愼守道·尹基平·劉以亮·鄭重海·吳萬始·朴廷敏·愼守典·梁漢濟·鄭時旭·梁漢基·申應亮·鄭觀周·郭漢徵·韓泰恒·權尙正·鄭鳴周·楊大咸·鄭垕世·金瀚·金元漢·蔡鼎夏·慶重會·慶大來等疏, 伏以, 皇天不弔, 聖考禮陟, 日月易邁, 山陵已訖. 伏惟聖情哀隕, 益復罔極. 嗚呼, 今日斯文是非, 不必待明者而知之, 亦不須多談而決矣. 然而殿下因循遷就, 迄無處分, 臣等愚昧, 實莫曉其何故也. 夫先正臣宋時烈·權尙夏之爲陽爲白, 尹宣擧父子之爲陰爲黑, 自有肅宗大王晩年定論, 此豈非今日君臣之所當遵奉者耶? 嗚呼, 聖考所以劈析是非, 丁寧告戒之意, 爲如何哉? 有曰, 近日事處分正而是非明, 事關斯文, 顧不重歟, 故特言之, 予志汝遵, 莫之或撓, 嗚呼大哉, 聖人之言也, 可以質鬼神而無疑, 俟百世而不惑矣. 蓋丙申以前, 彼此往復書尺, 猶未畢出, 而兩家所爭委折, 猶未盡燭, 則兩皆尊崇, 而竝以儒賢待之, 事勢固然矣. 丙申以後諸般文字, 畢登宸覽, 而是非曲直, 罔逃淵鑑, 則扶賢抑邪, 而昭乘訓謨者, 義理至當矣, 豈可以初年未定之聖敎, 而反易末梢不刊之成訓乎? 彼宣擧·拯之私黨, 只知有宣擧·拯, 而不知有肅廟先王, 敢以變改肅考處分之意, 冒瀆於聖子御世之日, 而無奈遺文之炳烺, 先旨之勤懇, 則敢以非先王本意之語及沈痼侵潤等說, 粧撰抑勒, 而直驅於是非不明之科, 噫嘻, 其慢誣聖考, 欺蔽先王之罪, 可勝誅哉? 噫, 此輩之必欲揮擲遺訓, 變亂是非者, 都出於爲宣擧·拯報復之計, 觀於時烈之黜享道院, 尙夏之追削官銜, 而可知矣. 蓋在肅廟朝, 宣擧, 以誣聖祖之罪, 而撤其院額, 拯, 以背師之罪, 而奪其官爵, 此眞所謂自作之孽, 無可怨尤, 而其徒必欲以聖考所施於宣擧父子者, 反施之於兩賢, 以快私憤, 則僞做一夜僭享之說, 以爲黜享之欛柄, 闖散白地構誣之啓, 以成削官之罪案. 臣等請有以辨之, 道院請享之疏, 出於甲戌, 回啓於乙亥, 升享於丙子正月十二日, 而尹趾善立異之疏, 十五日乃入, 而有姑寢之批, 故政院以旣已擧行之意, 稟啓, 則又以勿爲分付爲批, 其時事實, 不過如是, 而彼說則若以趾善疏批下之後, 汲汲僭享於一夜之間, 而以旣已擧行瞞稟者然, 吁亦巧矣. 頃年郭鎭緯疏, 旣已明辨此誣罔之狀, 而向日政院捧入儒疏之啓, 猶執已敗之前說, 齗齗不已, 豈非可笑之甚者乎? 至於尙夏之被誣, 誠極萬萬冤痛, 彼致雲者, 以凶逆之遺孽, 挺身攘臂, 毒螫儒賢, 譴罰至及於泉壤, 而其啓所謂謂國可讐, 謂君可叛, 謂父子可絶等語, 倫理都盡, 有不忍汚口, 而肆然勒加於尙夏, 自古宵人之誣陷君子, 猶因疑似之迹, 持爲資斧, 而此則皆架虛鑿空, 都無絲毫苖脈, 人之凶悖, 胡至於斯? 此等惡逆之名, 雖在輿儓之賤, 行路之人, 亦不敢橫加而脅驅之, 況於一代宗師之儒賢, 兩朝禮遇之元老乎? 抑此輩之伎倆, 亦有傳受來歷, 蓋自辛丑以後, 此輩氣焰熏天, 恣行胸臆, 意有所忌, 輒肆構誣, 至以不忍言不忍聞之惡名, 上及兩殿, 則況其下者, 何足道哉? 誣人惡逆, 自有其律, 如使朝廷, 小有公論, 則如致雲之誣賢罔極者, 烏得免毒正之罪, 而反使束帶揚揚於班行之間? 此臣等之所竊痛者也. 噫, 正道之㭬喪, 群壬之肆凶, 未有甚於此時, 譬如純坤之月, 群陰閉錮, 陽道幾息, 而幸我殿下, 躬膺寶曆, 如日方昇, 一初新化, 群方拭目, 此正辨別淑慝, 挽回世運之時也. 自薦紳章甫, 至街童馬卒, 萬口一辭之公論, 咸以爲肅廟之遺敎, 是金石之令典, 我殿下必不待臣下之言, 而一皆復初矣. 及其儒章累徹, 而竝無皀白, 則前日之論者, 復爲之辭曰, 聖上, 必無不遵先訓之理, 而特以滕廬哀戚之中, 而有所未遑也. 逮夫因山奄過, 歲色已新, 而猶循前轍, 遲擬不斷, 則衆皆訝惑, 而更無可諉之辭, 未知殿下所留難者, 何事耶? 若以事關先朝, 而有所嫌礙, 則是殿下不諒先王之心也. 嗚呼, 我先王, 以出天之孝, 親承聖考之明訓, 而代理時求言之令, 有近日事, 聖斷赫然, 是非大明, 如有假托應旨, 變亂黑白者, 斷不容貸之敎, 此可見先大王堅持勿撓之意也. 此後處分, 有違於前者, 實由於群壬輩眩亂壅蔽之致, 則此果出於先王之本心實情乎? 凡係聖考事者, 雖一政一令之微, 先王之心, 必欲遵而勿失, 況授受之際, 心法相傳之語乎? 況結之以予志汝遵, 莫之或撓者乎? 以人情之所同而測之, 以天理之本然而推之, 決知先王只有無改之心, 而無或撓之意也. 今若以群小之幻弄壞亂, 而反歸於先王之明白處分, 則是先王之孝思, 受其晻昧, 終無所發明, 將何以無辭於天下後世乎? 其在殿下敬承先王之道, 亟宜沫血飮泣, 而痛辨群小, 欺誣之狀, 以明先王至誠惻怛之孝, 以彰先王純粹光明之德, 則於昭陟降之靈, 亦必悅豫於冥冥之中矣. 惟此義理坦然明白, 燦若指掌, 以殿下之明睿, 固應洞然無疑, 而頃日儒疏之批, 以徐當默會爲敎, 夫事之不甚緊重而不妨稽緩者, 姑徐之可也, 理之深奥難見, 而須煩思索者, 默會之可也, 至於此事, 一則繼聖考之志事也, 二則彰先王之孝思也, 上可以增光殿下之聖德, 下可以扶樹吾道之一脈, 此豈姑徐之事, 又安有默會之理哉? 抑有一事, 尤不可少緩者, 彼宣擧, 誣孝廟之罪人也. 敢爲康王·杜擧之說, 欲以聯累聖躬, 又爲句賤[句踐]·延廣之語, 欲以疵毁大義, 爲孝廟子孫臣庶者, 痛嫉傷惋之心, 爲如何哉? 此聖考所以嚴加斥絶, 而有毁板撤院之命者也. 一自其黨之鴟張, 朝廷之所以待宣擧者, 極其隆重, 尊之以先正, 享之以爼豆, 是則彼輩之意, 以宣擧之誣毁聖祖, 看作當然底道理, 而寧考所以嚴處宣擧之意, 無地可誦. 嗚呼, 此不但孝廟之盛德大業, 受其玷汚, 抑何以慰顯·肅兩聖在天之靈乎? 然則此雖斯文是非, 而實關四朝之大體, 其可一刻少緩者耶? 伏願聖上, 夬揮乾斷, 亟降明旨, 命復宋時烈已黜之享, 追給權尙夏已奪之牒, 宣擧父子, 不復以儒賢待之, 以遵肅廟之遺敎, 而彼敢以非先王本意之說, 肆然欺蔽者, 及又敢以沈痼侵潤等語, 侵辱寧考者, 亟置重典, 使斯道增光, 邪黨知戢, 則聖誣可雪, 先志可紹, 而大行之本心, 可明, 豈但爲斯文士林之幸而已也哉? 臣等無任激切悲憤涕泣祈懇之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 11일

승정원일기 584책 (탈초본 31책) 영조 1년 1월 11일 경술 76/96 기사 1725년 雍正(淸/世宗) 3년方萬規의 상소에서 배척을 받은 데 대해 해명하고 속히 有司에게 命하여 勘律해 주기를 청하는 沈壽賢의 상소

○ 兵曹判書沈壽賢疏, 伏以臣, 日昨詣闕之際, 忽聞有方萬規者, 又投一疏, 斥臣姓名, 語極危迫, 蒼黃逬出, 恭俟處分, 旣而得其原疏見之, 心顫膽掉, 讀不成聲. 噫嘻痛矣, 渠雖無狀, 亦殿下之一臣子, 則何敢以此等絶悖無倫之辭, 肆然上誣於不敢言之地, 以爲坑陷一國臣庶之計耶? 行藥宮婢之不能覈得正法, 爲臣子至痛遺恨, 則此豈今日所宜更提, 以戚我殿下者, 而渠但急於構罪諸臣, 生出萬萬不道之語, 白地揑合, 欲加以人臣所不忍聞之名, 其所造意, 雖極巧慝, 鬼蜮情狀, 自難逃於淵鑑之下矣. 臣自聞此言以來, 驚憂痛迫, 忽欲忘生, 至於論臣按鞫時事, 恣意構捏, 罔非極罪, 此則惟冀日月之明, 有以下燭, 臣不敢每事伸暴, 而矧玆罔極之誣, 無所不至, 則臣身之受其汚衊, 亦何足言哉? 今臣不可冒出之狀, 不待臣言, 聖明亦或俯諒矣. 如使臣, 有一分可進之勢, 則當此山陵幸行, 只隔兩日, 肄儀調馬, 一時爲急, 而臣何敢冥然不動, 不思其職分之所當爲者耶? 情地危蹙, 轉動無路, 嚴召之下, 亦未祗承, 玆不得不冒萬死哀籲於天地父母之前. 伏乞聖慈, 俯賜鑑念, 亟命有司, 勘臣應被之律, 以嚴邦憲, 以靖私分, 不勝萬幸. 臣無任屛營祈懇之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 11일

승정원일기 584책 (탈초본 31책) 영조 1년 1월 11일 경술 77/96 기사 1725년 雍正(淸/世宗) 3년慈聖을 誣陷한 方萬規와 逆魁를 드러내놓고 변호한 柳組를 鞫問하여 倫常을 세울 것을 청하는 李匡輔의 상소

○ 副校理李匡輔疏, 伏以, 臣於再昨, 以殿講試官, 詣閤門外, 忽聞有方萬規者, 投進一疏, 語意凶惨, 將欲網打在廷臣僚, 而罪狀三司, 尤爲罔極云, 故不勝驚怖, 投章徑出, 召牌之下, 亦不敢趨承, 只自達宵惶悖矣. 及見原疏, 則乃敢以不忍聞之說, 擬之於不敢擬之地, 忍以金姓宮人之啓, 敢謂之許多機關, 藏在其中, 將以此, 勒成誣慈聖之名, 欲實冀·顯二字之案, 天乎人乎, 此何言也, 此何言也? 慈聖, 國人之母也, 何等至尊, 何等至嚴, 爲人臣子者, 其敢曰, 誣之云乎哉? 果有誣之者, 此固逆也, 而無其誣而謂之誣者, 亦逆也, 寧不痛哉, 寧不痛哉? 嗚呼, 金姓宮人, 卽一逆婢也. 水刺尙宮之說, 逆案昭載, 黃水吐出之事, 日記亦符, 則其可以置之於有無之間, 而不爲之請査耶? 今若以請査逆婢之啓, 而惡謂之誣及慈聖, 則噫噫, 萬規, 亦一臣子也. 方其萌得此意於心頭, 寫出此語於筆端也, 獨不畏天地鬼神之昭布森列, 傍質而上臨乎? 日昨聖批所謂, 非討之也, 反誣之之敎, 眞是覷破此等鬼蜮情狀, 而其所以討罪者, 若不嚴正, 則將何以戢亂賊之心, 雪國母之誣乎? 噫嘻, 誣慈聖, 天下之極罪也. 此豈歐推而所可納者, 分疏而所可脫者哉? 莫逃者, 四聰之明也, 莫嚴者, 三尺之法也. 若果有一毫半分彷彿於萬規之言者, 則此不但臣等三司之罪而已. 竝與滿廷縉紳一國章甫, 以至於宗戚武臣, 凡所以齊聲抗疏者, 一倂下之司敗, 明正其罪. 若其不然, 則彼萬規之以無形影沒把捉之言, 欲陷廷臣, 反誣慈聖之罪, 不可不明覈痛治, 俾使四方八域之人, 昭然知慈聖初無可辨之誣, 豈不快哉, 豈不快哉? 義淵誣先王則旣已伏其法矣, 一鏡誣聖躬則亦已伏其法矣, 神人之憤可洩, 臣民之痛可伸, 而顧此誣慈聖之萬規, 獨不可以義淵·一鏡之罪罪之乎? 況虎龍之陰凶情節, 蓋在於托以爲殿下辨誣, 而實則誣殿下也. 今此萬規之托以爲慈聖辨誣者, 實亦誣慈聖也. 其所以懲討之典, 尤不宜異同, 伏願聖上, 特賜留神焉. 臣亦昨年, 屢次登對, 請討逆婢, 則今此萬規之言, 固當引罪之不暇, 而第目見萬萬凶悖之說, 若以區區之嫌, 强自引解不爲之一言, 則是負慈聖也, 負殿下也, 亦何面目, 對一國之人乎? 不勝憂憤痛迫之忱, 隨牌詣闕, 治疏將上之際, 且伏聞柳組爲名人, 又呈凶疏, 敢以定策奉使殫盡周旋之誠等語, 顯訟逆魁, 極其狼藉. 噫嘻痛哉, 渠雖無狀, 天日之下, 何敢發此言耶? 其變幻獄情之計, 若是其縱恣, 而不施護逆之律, 則向日備忘, 恐不免紙上之空言, 殿下何不念此, 而所以處之者, 不過還給而止哉? 至於聖考托孤等語, 尤爲無嚴. 惟我景宗大王春秋鼎盛, 四年代理, 非若沖年幼嗣顧托大臣之比, 則渠雖急於爲群凶頌功, 何敢矯誣肅廟之末命, 若是其縱肆耶? 此其罪不但護逆而已. 臣謂萬規, 與組一體, 竝鞫然後, 人紀賴立, 亂逆知懼矣. 臣每誦我殿下天開地闢不惑者倫常, 天經地緯不滅者倫常之批旨, 義理森正, 辭語痛切, 未嘗不感泣, 今此規·組二賊, 必須窮治然後, 倫常二字, 可與天地竝立, 而大哉之王言, 亦可以質萬古而垂百世矣. 竝乞聖明之照察焉. 臣無任屛營祈懇之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 11일

승정원일기 584책 (탈초본 31책) 영조 1년 1월 11일 경술 83/96 기사 1725년 雍正(淸/世宗) 3년모친의 病勢를 이유로 罷職해 줄 것을 청하고 方萬規 등에 대해 탄핵하며 마음을 바르게 할 것을 권면하는 姜樸의 상소

○ 修撰姜樸疏, 伏以, 臣於日昨, 黽勉出肅, 不過爲粗伸分義之地, 而區區咫尺之守, 終有所不可變者, 且臣得見方萬規疏本, 則其所以臚列三司不言之罪者, 非止一事, 臣雖不以館職自處, 顧其官則三司之一也. 雖未嘗一日行公, 首尾數朔, 洊帶是職, 則不言之罪, 臣安得獨免哉? 此臣所以不敢復爲冒沒應命之計, 而抑有私情之萬萬崩迫者, 臣之本生偏母, 年迫七旬, 衰耗無餘, 寧日尙少, 居恒有凛凛之憂, 而卽自數日以來, 時候所感, 病情危篤, 初因膈痞, 轉成毒痢, 登溷無筭, 氣息澌綴, 食飮少進, 餌藥無效. 臣於此時, 方寸陡亂, 世念都盡, 雖微踪地之不安, 以此情理, 實無離捨承命之勢, 臣之心事, 其亦戚矣. 洊牌特敎之下, 不得不隨詣闕外, 拜章而退. 伏乞聖慈, 恢體下之德, 推錫類之仁, 亟罷臣職, 俾臣得以專捄病母, 仍治臣不言之罪, 以謝言者, 不勝幸甚. 臣於引私請罪之章, 固不宜妄及他說, 而愚衷所激, 略付老生腐儒常陋之談, 惟殿下, 垂察焉. 於乎, 殿下自嗣位以來, 凡所以發號施令者, 必存祛文尙質之義, 而銳治敏學, 聽聞洽然, 一國臣庶, 擧方拭目於維新之化, 此實吾東方億萬年無疆之休, 而臣愚死罪, 尙不能無憂治危明之意. 臣竊覵我殿下, 英明太過, 而或少凝定沈厚之意思, 溫仁有餘, 而猶欠嚴毅堅確底氣象, 以致欲祛文而文愈繁, 欲懋實而實未著, 隨事隨處, 迄未見有一分成效者, 抑無乃我殿下本源之工, 有所未盡而然耶? 先儒曰, 人主一心, 萬化之原, 誠以出化者人主, 而所以出化者卽在此心故也. 於此而克盡焉, 則可以端拱無爲, 而百度咸貞, 衆趨皆正矣. 苟未盡焉, 則凡於施措之際, 語默之間, 或存或亡, 乍出乍入, 類不能純然一趨於正, 一出於誠, 而一世之風聲氣習, 趨舍向背, 亦隨而變矣, 可不懼哉, 可不戒哉? 臣竊觀近日以來, 爻象日乖, 變怪層出, 自逆淵以下接踵而起者, 指不可勝僂, 而至於應煥·萬規輩而極矣. 不忍言駭聽聞, 誠有如向日聖敎者, 而當朝之大小臣僚, 顧瞻低徊, 屛氣惕息, 工爲目下苟容之圖, 不思齊聲辨討之義, 甚至爲倀, 而要媚者有之, 挺身而效功者有之, 人性之喪失, 至此而無餘地矣. 然其彼此用意, 均出於局上得失之計, 則抑無怪其反KC02828之如此, 而彼門墻之外, 尤有可笑而可惡者, 羅學川·金始鑌·申KC04443等是已. 噫, 鄭澔輩之有可紀之功, 閔鎭遠之有可釋之義, 苟如渠輩所云云, 則前後數年之間, 何其死伏無言, 而今始相繼躍起, 言若不及者, 其心術情態, 令人有不忍正視者矣. 嶺南之終古無此事, 信如始鑌之言, 而矢言之喙, 未及還斂, 躡人之武, 同歸一跡, 言發行隨, 固不可責之於此輩, 而山南數百年直聲正氣, 終不免爲此輩所掩蝕, 臣實痛之也. 雖然, 是豈但其人之爲可責哉? 時習之汚隆, 人物之衺正, 無一不關於國家之風化, 則今日之無論彼此近疎, 而窺測逢迎, 忍爲是態者, 臣不得不以爲殿下出治之原, 終有所未盡而然也. 殿下試觀前史, 人心世道, 陷溺如此, 而國爲國者, 有之否乎? 蕫子曰, 正心以正朝廷, 正朝廷以正百官, 此臣所以必以殿下本原之工, 拳拳加勉而不知止者, 而夫所謂本原之工, 亦非有別般道理, 惟在殿下敬以持之, 誠以莅之, 造次之間, 無少間斷而已. 故傳曰, 正心, 在誠意, 先儒曰, 涵養, 須用敬. 伏願殿下, 終始留意焉. 臣無任懇激屛營之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 11일

승정원일기 584책 (탈초본 31책) 영조 1년 1월 11일 경술 85/96 기사 1725년 雍正(淸/世宗) 3년모친의 病勢와 方萬規의 상소에서 誣陷을 받았다는 이유로 削職하고 勘罪해 주기를 청하는 柳綏의 상소

○ 兵曹參知柳綏疏, 伏以臣, 母病沈篤, 私情煎迫, 猥暴血懇, 幸蒙恩遞, 迎醫問藥, 扶護及時, 臣於是, 母子感泣, 攢祝方切, 而昨伏聞方萬規者, 投進一疏, 誣揑前後三司, 罔有紀極云, 臣誠駭怖竦慓, 心膽驚顫, 而迺於此際, 騎省佐貳之除, 忽下於綴扇方啓之時, 天牌夜降, 陪衛事急, 不得不冒沒出肅, 而若其廉隅之放倒, 則無復餘地矣. 夫掌膳逆婢査出之請, 實是一國之輿論也, 上自大臣三司, 下至章甫韎韋, 擧莫不齊聲叫閤, 閱歲爭執, 而臣於其時, 累忝臺端, 前後參啓, 非止一再. 且於殿下嗣服之初, 猥玷近密之班, 趨伏三司之後, 始以一體宮府黜陟平明之說, 仰瀆於前, 又以明白下敎, 開示中外之言, 繼陳於後, 至蒙所達儘好之敎, 則伏想聖明, 亦必記有之矣. 今萬規, 乃敢以萬萬兇悖之語, 混驅滿庭臣僚於罔測之科, 噫嘻痛矣. 渠雖無狀, 亦一臣子, 何敢以誣毁受誣等說, 萌於心發諸口, 而至澄於章奏之間耶? 必欲甘心於擧國之人, 而不覺其自陷於誣上之罪, 天日在上, 聖鑑俯燭, 則臣何忍對渠無倫之言, 更有所論辨也哉? 雖然, 人言罔極, 臣方縮伏俟罪之不暇, 其不可晏然冒居於榮次也, 決矣. 且臣母病, 源委旣深, 氣息綿綴, 委身牀席, 轉側須人, 而臣母無他子女, 臣又無子, 則卽今醫藥扶護, 朝夕寬譬, 只是臣一人而已. 以此情理, 萬無一刻離側之望, 竝此哀籲於天地父母之前. 伏乞聖慈, 諒臣危蹙之勢, 察臣崩迫之情, 亟賜鐫削臣職, 重勘臣罪, 以靖私義, 以伸至情, 不勝萬幸. 臣無任惶霣祈懇之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 11일

승정원일기 584책 (탈초본 31책) 영조 1년 1월 11일 경술 91/96 기사 1725년 雍正(淸/世宗) 3년承旨 擬望과 관련하여 李肇 등을 비난하고 年老한 申銋의 석방을 청하는 金慶衍의 상소

○ 前郡守金慶衍疏, 伏以, 日月迅邁, 大行大王因山奄過, 伏惟聖情追慕, 益復罔極, 臣伏念三陽回泰, 萬品昭蘇, 此正殿下維新化理, 與天同流之機也. 況殿下, 累降明旨, 廣開言路, 使蒭蕘之言, 無不畢至於前, 則爲殿下臣子者, 孰不欲畢攄肝膈之蘊, 小效絲毫之補哉? 方今國勢岌嶪, 民生困悴, 可言之事, 指不殫屈而, 抑臣之萌心隕首, 不敢一刻少緩者, 尤有在焉. 嗚呼, 殿下曷嘗見爲宗社萬民之主, 蒙被一身之誣衊, 而泄泄汶汶, 尙不能伸洗, 如殿下今日之所遭乎? 近來諸臣之疏, 雖出忠憤, 語猶未詳, 臣請飮泣呑聲, 而爲殿下陳之. 嗚呼, 殿下以肅廟之子, 大行之弟, 大行無後嗣, 則國家大位, 捨殿下而誰歸 此所以大王大妃與大行大王, 深惟宗社之大計, 仰承聖考之遺敎, 策殿下於儲位, 繫一國之人望者也, 豈非天理人心之正, 而通古今之誼乎? 其光明正大之擧, 超出百王之上, 可以有辭於天下後世也. 惟我大行大王, 定策後下敎曰, 疾恙漸加, 望絶斯男, 又曰, 旣定儲嗣, 實是宗社之福. 大哉言乎, 有以見大公至正之盛意也. 若夫代理之命, 末後庭請之批, 至曰, 予之病勢, 若可以酬應, 則何至相持乎? 又曰, 將至於使左右考例擧行之境, 若是則其可以爲國乎? 此予至誠也. 左右可乎, 世弟可乎? 其辭旨懇迫, 誠意發見者, 有足以泣鬼神, 而感豚魚矣. 蓋大行大王, 以至仁聖德, 自念機務, 有妨於靜攝, 思遵丁酉已行之遺規, 此實出於分苦分痛達權合宜之盛念, 而前後兇徒, 百計沮撓, 或謂之使令催督, 而誣衊我先王, 或謂之陰移天位, 而逼切我聖躬, 兇言悖說, 愈出愈奇. 以至辛丑逆鏡之疏, 則曰, 向日之事, 尙忍言哉? 宗社罔極, 臣民罔極. 又曰, 時刻之間, 事將叵測, 其所爲言, 旨意兇憯, 而自是以後, 祖述此疏者, 紛然而出, 或曰宗社安危, 迫在呼吸, 或曰間不容髮, 此皆以丁寧授受之擧, 有若非常急變者然, 積於公車, 便成例用文字, 如有一分顧忌之心, 何敢以此等兇悖之言, 脅迫醜誣至此之極乎? 嗚呼, 殿下, 試思之, 夫旣以建儲爲非, 代理爲罪, 則其於所建儲所代理之地, 誣辱逼迫, 顧何如也? 至於絶悖無倫之說, 非但誣我聖躬, 其所以上誣東朝者, 又有甚焉, 噫嘻痛矣. 古今天下, 寧有如此輩之窮兇者乎? 一日不誅此輩, 則兩聖受一日之誣, 二日不討此輩, 則兩聖受二日之誣, 臣以爲前後疏啓之人, 必加懲討, 亟正王法然後, 可以伸兩聖之誣, 而洩神人之憤也. 至於朋黨之說, 殿下累發於辭令之間者, 蓋殿下欲令群下, 咸囿於消融蕩平之域矣. 人主所深惡, 莫過於朋黨, 則新服之政, 務爲調平者, 孰不仰聖明之美意乎? 第破朋之道, 無他, 惟在於明理燭物, 辨別賢邪, 陟其眞朋, 黜其僞朋而已矣. 朱子之訓, 歐陽脩之說, 論此意甚詳, 今若不問其善惡, 無彼無此, 俱收竝蓄, 以爲破朋之策, 則臣只見其求平而不能平, 求安而不能安矣. 況今日在廷之臣, 惟以樹黨爲事, 排異爲能, 其果有承殿下之旨而奉行之者乎? 臣恐參用二字, 徒歸弁髦, 而殿下美意, 終無所施矣, 可勝痛哉? 試以向日喉院通擬事言之, 彼盤據銓地者, 不有成命, 終始格行, 及夫聖敎荐勤, 略施警責之後, 肇與世最·珙, 密地講確, 闖生奸計, 始以一二人塞責擬望, 而開政之際, 使珙, 隱伏不參, 忽地陳疏, 詐以不相通議爲說, 巧爲擊去之計, 而旣擬其人, 又復無端拔去, 惟意所欲, 情態之回慝, 十手所指, 其可掩乎? 肇之倥侗闒茸, 本不似人者, 冒居首銓, 曾被臺劾, 而恬不知恥, 久執政柄, 恣行胸臆, 乍入乍出, 包羞抗顔, 廉恥一節, 固不足責之於此輩, 而尤可痛者, 頃日備忘, 十行懇惻, 其中用人一款, 所以罪責於秉銓者, 尤極嚴明, 至以近日用人, 不出黨目中爲敎, 則此輩所當惶懼之不暇, 而承宣差出之政, 則雖非緊急有故之時, 勒令政院, 必以在京無故人差出之意爲啓, 以售其計者, 尤極巧密. 且再昨特推, 辭旨切峻, 而翌日之政, 堇以數人備擬, 至於承宣之望, 則在京當擬之人, 幾至四五人, 而無端拔去者, 非欺蔽而何耶? 聖敎旣以蕩平收用爲敎, 而只爲擧論於承宣, 至於三司之望, 則一向撑塞者, 其意蓋慮非其黨者, 一入言地, 則渠輩罪逆, 上達於天聽故也. 以殿下之公器, 作一己之私物, 公排異己, 廣樹黨援, 其擅權自恣之狀, 萬萬痛惋, 而殿下之所警責者, 不過薄罰而止, 則如此無嚴無憚之輩, 其不少畏忌, 一味放肆, 無足怪也. 趙遠命·翼命, 卽逆魁之至親也. 翼命見枳翰薦, 爲一世所棄, 及今群奸濁亂之日, 淸塗華質, 無不濫竊者, 已極痛惋, 而翼命則向者疏中, 亦發門生天子之說, 其所誣悖, 罪不容誅, 而請還巨源輩, 營護逆鏡, 譴遞館職之命, 至以縷縷書言, 亶出憂愛, 此何景象, 此何擧措, 爲言渠雖逆鏡之血黨, 而當聖明處分嚴正之日, 何敢捄解若是肆然乎? 遠命則亦於其時, 昵伏近密, 力捄逆鏡, 構出啓辭, 爲僚席所挽而止, 傳說藉藉, 人皆切痛, 而今乃汲汲通擬於銓望者, 蓋出於陰護逆鏡之意, 吁亦痛矣. 臣謂此輩, 一竝斥黜然後, 黨習之弊, 庶可捄得, 而殿下之敎令, 亦可以小行矣. 臣於日昨口不可言之敎, 有以見聖上哀怛慘惻不忍言不忍聞之至意, 臣奉讀以還, 血淚沾胸, 而第於殿下之處分, 與辭旨之間, 竊有慨感者, 提說凶言者, 猶被譴罰, 則彼凶逆輩, 肆然筆之於章奏之間, 誣辱我兩殿者, 其罪當如何也, 而視若微眚小過, 只施削黜之薄罰, 凡爲殿下臣子者, 憤痛之情, 抑鬰之心, 將無以少洩, 殿下若不亟正兇逆之罪, 徒降哀痛之敎, 欲防提論之言, 則兩聖之厚誣, 何以昭白, 群情之拂鬰, 何以止遏? 伏願殿下, 無爲姑息之政, 夬揮乾剛之斷焉. 今此疏釋之擧, 實出於聖上蕩平之德, 孰不欽仰, 而第申銋則喉司之臣, 以前日出陸, 還收臺啓, 不捧傳旨, 至使成命, 格而不行, 臣不勝慨然之至, 銋之當初出陸, 乃是先朝之特恩, 而三年爭執, 亦已甚矣. 今聖上別單特放之擧, 蓋出於恤老念舊之盛意, 則出陸全釋, 事端各異, 前啓有無, 非所可論, 而乃以往年反汗之啓, 欲沮今日全釋之命, 揆以事例, 不當如是. 且伏聞判付中, 有申銋旣已放送, 則鄭澔不可異同之敎, 其一視均覆之仁, 人皆感祝, 而乃因啓稟, 或宥或否, 寧有是也? 況銋今年八十七矣, 而卽肅廟朝同耆社之臣也. 四年窮溟, 一縷奄奄, 今此蒙宥中諸人年齡之最深, 情境之可矜, 未有過於銋者, 此又聖上, 尤爲憫惻處也. 伏願聖上, 卽命喉司, 以捧特釋之傳旨, 俾得生還故土焉. 臣無任激切屛營之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 12일

승정원일기 584책 (탈초본 31책) 영조 1년 1월 12일 신해 56/56 기사 1725년 雍正(淸/世宗) 3년동생인 趙文命이 持平으로 있고 金一鏡과 동조했다고 安世甲의 무함을 받았다는 이유로 遞職해 줄 것을 청하는 趙景命의 상소

○ 大司諫趙景命疏, 伏以臣, 遽叨萬萬不敢當之職, 治上辭本, 及承聖批, 至以勿辭察職爲敎, 臣誠惶隕感激, 卽當趨謝之不暇, 而第於此職, 不但情病之俱難冒出, 且於私義, 有應避之端. 臣弟文命, 今方待罪於司憲府持平, 其在兩司通避之規, 亦難是非於職次者, 伏乞聖明, 亟遞臣新授諫職, 不勝幸甚. 臣於乞免之章, 略附憂憤之忱, 伏願聖明留神焉. 臣近伏聞投匭之章, 日積公車, 而闋服未幾, 病蟄窮巷, 雖未得一一取見, 而第伏見日昨萬規之疏, 則讀未半, 自不覺毛骨之俱靑, 欲言而不忍開喙, 欲書而不敢泚筆. 噫嘻痛矣, 當初掌膳宮人之說, 旣出於逆節之鞫招, 則自鞫廳, 啓請出付, 其後賓廳庭請之啓, 自宰執宗班庶僚閑散, 以及章甫軍校, 無一不參於其啓. 蓋其討復之義, 不可不嚴, 擧國人情, 亦焉可見, 及至當宁, 事體有間於大行朝, 旣承難査之敎, 有不可不奉承者, 故遂停其論, 夫豈有他意於其間哉? 爲君父討逆之意, 同出於秉彝之天, 而及今萬規之疏, 卒然拖引爲說, 上及於不敢言之地, 噫嘻痛矣. 渠雖急於網打傾陷之計, 亦一天地間含生之類, 何敢以此等語, 萌諸心而肆然筆之書耶? 前後疏啓所請, 皆是宮人內人云爾, 則今此所言, 隱然歸誣於何等地耶? 日昨上批所謂, 乃反誣也之敎, 可謂於是乎明並日月也. 雖然, 渠疏以誣慈聖三字上, 一變書, 則在殿下爲慈聖討復之道, 所當鞫問萬規, 如有一毫近似於其言者, 則上自賓廳庭請及三司諸臣, 下至章甫軍校, 皆當一竝誅罰, 以討誣聖之罪, 如其不然, 則萬規白地駕說, 反誣慈聖之罪, 雖萬磔而不足償也. 嗚呼, 宮人自宮人, 其地位名號, 自可天壤於不敢言之地, 而萬規輩, 無嚴不敬, 肆然謄口於構陷廷臣之際, 天下, 寧有是耶? 伏惟聖明在上, 諸臣章奏, 今可按覈, 其於討庭臣討萬規之間, 爲慈聖辨誣討復之大義, 係是一着. 伏願聖明, 速賜處分, 快正王法, 無使誣慈聖之賊. 一日偃息於覆載之間, 以雪神人之憤, 宗社幸甚. 嗚呼痛矣, 向日之事, 爲臣子者, 有不忍提說於今日, 而旣發其端, 臣得以略陳之, 自有逆招宮人之說, 前後庭臣之爭執者, 經閱歲年, 以至兩朝, 雖出於春秋討復之義, 及承元無本無之敎, 而猶不知止者, 誠有過越支離之責矣. 其時一種諸議, 亦不無勸止而不得, 則惟彼庭臣之終始力爭者, 雖曰過激, 此等不忍言不敢擬之說, 豈非千千萬萬意慮之所不敢到耶? 至若尹恕敎疏中淑媛之說, 臣未知何爲而發, 而雖以萬規所指斥者見之, 有何一毫近似者耶? 當初公議之久枳恕敎於淸望, 蓋亦有由, 今日萬規輩, 非不知此, 而急於患得, 勇於黨伐, 乃以此等無倫之說, 擬之於莫嚴莫敬之地, 欲售疑亂傾奪之計, 自不覺其反歸於誣聖之科, 人心之陷溺, 世道之陰險, 至此而無復可論, 殿下之國, 不亡何爲, 思之至此, 不覺痛哭而流涕也. 臣於近事, 亦有慨然者, 向日親鞫時傳敎喉司, 有變換逆獄傾軋庭臣者, 當以護逆之律爲敎, 王言一播, 四方傳頌, 丁寧聖敎, 信如四時, 而近日萬規·德三等之疏, 無非變換之根柢, 傾軋之陰計, 而尙無施以護逆之罰, 其於殿下, 有始無終之德, 已不勝其憂歎, 而其在喉司之道, 弁髦前日傳敎, 不思稟旨, 直爲捧入, 亦極駭然, 臣謂當該承旨, 宜卽遞罷, 以示警責焉. 臣適當言地, 不勝憂憤於近事, 今方治疏將上之際, 伏聞直講安世甲疏攙及臣名, 至曰白望所援諸臣及逆鏡胥命, 其時承旨趙景命, 以勉出諸臣之意, 至煩啓稟, 禁都黃有牧, 因事擊去, 使不得與聞於鞫事, 撲殺白望, 以爲滅口之計者, 乃賊鏡主張, 實景命協成奸慝之狀, 誠極絶痛, 與逆鏡, 表裏和應之罪, 不可不明正也云, 臣看來不勝駭怖欲死, 而亦不覺一哂也. 臣請以其時前後委折, 一一仰陳焉. 虎龍上變, 在於壬寅三月二十七日, 臣以該房承旨, 入參庭鞫, 第二日, 一鏡謀害兩殿之說, 出於白望之口, 一鏡, 乃出待命, 其翌日諸大臣請對入侍時, 乃有勉出一鏡之事, 而臣則同爲入侍, 無一陳白之說. 及其四月初二日, 本府設鞫時, 白望, 又有兩大臣, 與宰臣諸人, 謀害東宮之說, 兩大臣, 卽爲逬出待命, 臣則旣奉密甲, 未及修整文書之故, 不卽還詣闕中, 而按獄大臣, 竝爲胥命, 莫重鞫坐, 遽至停罷, 亟賜處分, 以完鞫事之意, 爲先稟啓, 元無勉出諸臣之言, 今此世甲, 何爲而爲此說耶? 其日夜後, 始有姑罷之敎, 故臣奉密匣, 卽爲還詣闕中, 其後卽遞該房, 仍不赴鞫坐, 追聞禁都黃有牧, 厭避出使, 呈訴自遞云, 則臣之因事擊去之說, 亦可脫空, 臣之參鞫, 不過四日, 鞫獄承宣之任, 只是出納文案而已, 則今此世甲之構揑, 乃至於此, 臣實莫曉其故也. 雖然, 當初一鏡勉出時, 臣無一言之狀, 與夫大臣胥命時稟啓中, 亦無勉出諸臣之意, 考諸政院日記, 可以明覈, 則未知世甲, 何所據而做此無根孟浪之說, 直以協成和應等說, 公然陷人於罔測之科, 可勝痛哉, 可勝冤哉. 蓋其意, 以臣適在言地於今日, 視若芒背, 有此急急攙入不干之人於疏中, 以爲擊去臣身之計, 不顧事狀虛實之如何, 有如此者, 餘不足言, 而臣家兄弟, 與一鏡氷炭, 世所共知, 然今於自明之章, 有不欲究其說也. 雖然, 臣旣被其無限醜辱, 尤何敢一刻晏然於臺次乎? 亟命遞臣職名, 以快人心, 不勝幸甚. 臣無任屛營祈懇之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 12일

승정원일기 584책 (탈초본 31책) 영조 1년 1월 12일 신해 57/56 기사 1725년 雍正(淸/世宗) 3년韓世基 등의 상소 중 자신을 언급한 내용에 대해 반박하고 직임과 자급을 거두어 줄 것을 청하는 李光佐의 상소

○ 領議政李光佐疏, 伏以臣, 所被人言, 輾轉叵測, 實是千古史牒之所未聞覩, 至於韓世基·方萬規之疏而極矣. 亟就有司之議然後, 可以少暴臣心, 亟受鈇鉞之誅然後, 可以少塞臣責, 席藁泣血, 恭俟威命. 天地父母之恩慈, 去益隆厚, 勿待命之敎, 至於三降, 每一承受, 頓地號泣, 殆不自定, 國家旣不許廷尉之問, 臣不得不冒萬死自爲陳暴, 而世基之誣, 猶係臣一身事, 臣請先辨萬規之凶言, 而次及於世基, 以冀天日之明, 有以照燭焉. 萬規疏有曰, 於是乎金姓宮人之啓, 又發矣, 又曰, 只以大行朝, 元無本無等敎觀之, 則的實不在, 斷然可知, 又曰, 許多機關, 藏在其中, 潛釀罔測之禍, 欲售不道之心, 又曰, 若使盛節, 果有是言, 則其時胡不姑爲生置, 一一盤問, 而急急正法, 後發此啓, 以惡逆之名, 藉口構誣, 上自不敢言之地, 下至擧宮之內, 無不駆入於黯黮之中云云. 噫, 萬規, 亦人類也. 戴天履地, 安得爲此言哉? 賊婢行藥之說, 出於逆招, 伊時鞫廳, 再請査出, 而初以元無爲敎, 旣而傳曰, 內人査覈則金姓人矣, 別無明白現出之路矣. 有姓名來往之事, 金盛節處更推, 遂窮訊盛節, 而竟稱不知, 其時盛節, 承款已多日, 諸議咸曰, 渠旣不恤孥戮而自服矣. 又不恤托身之右族, 而倂爲發告矣. 於彼賊婢, 何恤焉, 而乃忍杖宮婢, 與外人有異, 不知名, 非異事也. 就服之逆豎, 若至徑斃, 則亦爲失刑云, 故始乃啓達而行法. 蓋自古逆賊承服, 元無爲問黨援, 久久活置之規, 今此盛節, 就服六七日, 而不加誅, 至加刑訊者, 亶爲覈問賊婢名字, 終至詞窮然後, 乃正刑, 則今乃以胡不生置, 急急正法爲言者, 此果一分成說乎? 雖承曰無之敎, 而請査之啓, 再次允從, 不討罪三司請推之啓, 又復允下, 則更未奉明敎之前, 安敢撤其請討乎? 大抵聞逆節而請査, 秉彝之所必然, 今復白地勒加曰, 機關在中, 曰欲售不道, 古今天下, 寧有是哉? 至曰, 上自不敢言之地, 下至擧宮之內, 無不驅入黯黮云者, 此豈爲臣子者, 所忍萌於心發於口者哉? 蓋其心, 急於構陷廷臣, 專欲藉重而網打, 敢以萬萬罔測之說, 肆然上及於至敬至尊之地, 而不少疑難, 不少嚴畏, 人之道滅絶而無餘矣. 噫嘻痛矣, 自初箚啓, 必曰水刺間內人, 曰掌膳宮人, 曰宮婢, 曰賊婢云, 則混及擧宮之說, 又何爲而發也? 臣初旣參鞫廳之啓, 又有前後筵奏與箚啓矣. 人言之罔極, 今至於此, 至使凶誣推上, 指擬敢到, 苟原其本, 莫非臣故, 雖擢臣之髮, 顧何足以贖臣罪? 然殿下, 料臣雖千萬不肖, 其或有一毫不謹於承事之際, 可以致此言者乎? 至冤萌心, 至痛徹天, 生無以擧顔天日, 死無以歸拜先王, 與其忍此而苟活, 曷若刺心自明, 冥然無知之爲快, 而猶自求食苟全, 日復一日, 甚矣, 命之頑也. 雖然, 臣之痛冤, 亦奚足論哉? 朝家雖罪臣誅臣, 至如萬規者流, 明燭其情狀, 而痛加處分然後, 人心方可鎭定, 國體始得尊嚴, 昭平明之理, 而絶悖誣之習矣. 臣之一片丹心, 終願爲聖上效一分裨補, 臣如爲身謀而有此言, 殿下雖不加刑辟, 天地鬼神, 必殛之矣. 其疏又以先陵誌文事, 構罪至深, 乃曰, 略無討罪, 苟且彌縫, 改撰之請, 肆然陳達云, 臣於此事, 非敢臆對, 一遵肅廟朝處分. 蓋其時, 亦有請改諸陵誌文者, 肅宗大王, 以誌文埋安, 事體至重, 下詢諸臣, 而疏請之人, 則元無論罪之事, 末梢處分, 終以改撰誌文, 付諸史官爲敎, 謄錄所載, 分明可稽, 臣敢援此獻議, 只請依先朝已行之例, 行之, 渠雖無理, 安得以此爲苟且彌縫, 況可謂之肆然陳達乎? 天鑑赫臨, 不敢多辨, 而觸處陷人, 輒用湛滅之科, 驚怖懍慄, 寧復有是, 至於世基之誣? 慘怛彌甚, 曰懟寧考而不臣, 曰敢以不願復仕, 肆然陳疏, 曰問安之列, 哭臨之班, 帶職在京, 終不入參, 曰心事暴於何處, 而揚揚呼唱, 曰慍一時之嚴敎, 忘君臣之分義, 有疾不問, 有喪不哭, 怨憾不解, 何忍事嗣王殿下, 亦何可以爲臣云者, 罔非覆載難容之案, 人之爲言, 胡至此極? 念臣平生持戒, 本在於無辨, 伏況殘喘不滅, 蓐蟻尙遲, 窮天之慟, 無地可洩, 獨何心腸, 忍提當日之事, 喋喋然辯理, 重以戚我殿下之孝思哉, 而顧彼構罪太急, 直歐之萬仞坑塹, 亦安敢不一言自白於慈天閔覆之下哉? 臣嘗奉敎於君子人臣至敬之體, 在於進退之盡其道, 未嘗以趨走爲恭, 臣於當日屛退, 已五載不待朝命, 自進於班行, 宜無是理, 脩門一步之外, 臣得以自盡其微誠, 而咫尺天陛, 終不敢自呈身者, 卽臣之志也. 乃於庚子三月初, 爲便承候, 自果川地, 入來京城門外, 留五十餘日, 至四月念後, 侍藥設廳, 卽入闕門外, 曉夜承聞起居, 又五十餘日, 乃遭大慽, 日哭臨於外班, 以至成服, 不問不哭之說, 是何言也? 自古名臣碩輔, 於君父喪病, 其焦灼哀痛, 必萬倍恒人, 而義有難進, 則顧未嘗以問候奔走爲禮, 況於班之內外哉? 且念今番大慽, 重臣宰臣, 帶軍銜而屛居者, 皆就外班, 未嘗入臨, 或瞻哭野外, 竝與外班而不入者有之, 臣豈欲較絜同異明言者之無據耳? 其所引之多所謬誤, 皆不足辨, 而銜恤之後, 不敢復追引情勢, 誠以非所敢言也. 若夫一出之有所以, 寸心之不忘退, 惟可仰質於日月之至明, 今何敢置一辭, 而惟是慍憾之云, 怨懟之說, 耳不可忍聞, 口不可忍傳, 彼言者, 亦稟天, 則尙何忍以是加人乎? 平生圖報之血忱, 生隕死結之誓言, 萬不酬一, 終陷此不測, 如使臣平生忠赤, 有可以積累孚感於人者, 雖人言之孔慘, 亦奚至於此哉? 此尤臣之拊膺長慟, 極天冤結者也. 今臣罔赦之辜, 難洗之惡, 叢集於一身, 更無自拔之道. 惟進伏大何, 爲國人戒, 庶以少抒此心, 退則杜門空山, 不見人面而死, 差可爲息黥補劓之道矣. 伏乞聖慈, 更軫簪履之舊, 特垂顧復之恩, 亟命有司, 收臣職秩, 議臣負犯, 處以重律, 以嚴邦憲, 且俾私分粗安, 不勝至願. 臣無任瞻望雲天涕泣祈懇之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 12일

승정원일기 584책 (탈초본 31책) 영조 1년 1월 12일 신해 62/56 기사 1725년 雍正(淸/世宗) 3년兪命弘 등이 입시하여 金一鏡과 동조한 자들의 拿鞫嚴問, 尹恕敎의 拿鞫嚴問, 肅宗의 처분을 誣毁한 備局 諸臣의 削奪官爵, 金一鏡의 안부를 물은 李森의 圍籬安置, 陵幸을 연기하는 문제 등에 대해 논의함

○ 乙巳正月十二日未時, 上御進修堂. 行大司諫兪命弘請對時, 行大司諫兪命弘, 右副承旨金相玉, 假注書沈游義, 記注官權萬斗入侍. 兪命弘啓曰, 臣以先朝舊物, 國家休戚, 理宜與共, 而向當鏡賊鴟張之日, 廢蟄田廬, 旣不能伸沐浴之義, 及夫聲罪致討之時, 蹤跡臲卼, 又不敢出一言, 則不言之責, 臣亦有之, 特召之下, 雖不敢黽勉祗肅, 而其何可晏然於臺次乎? 請命遞斥臣職. 上曰, 勿辭. 又啓曰, 今日, 卽齋戒日也. 啓辭不可循例爲之, 故敢以所懷仰達. 鏡賊辛丑之疏, 誣逼兩宮, 極其窮兇, 未及究覈, 徑先置法, 神人之憤, 不能快伸, 巨魁雖戮, 餘孼尙在, 趁今嚴覈, 不容少緩, 請疏下六人, 竝命拿鞫嚴問. 上曰, 元惡旣戮, 而聲勢所壓, 有所隨參, 何可至於拿鞫乎? 似太過矣. 又啓曰, 向來尹恕敎之疏論金姓宮人事也. 所謂此賊, 供奉已久, 所愛亦愛等語, 指意叵測, 遣辭陰凶, 此等情節, 不可不嚴加究覈, 請命拿鞫嚴問. 上曰, 文字引用極駭悖, 故昨有削黜之命, 而文字間事, 非拿鞫之事矣. 又啓曰, 斯文是非, 肅廟處分, 炳若日星, 而向來備局回啓, 敢以非先王本意, 肆然誣毁, 論其情狀, 萬萬絶痛, 請其時備局回啓諸臣, 竝命姑先削奪官爵, 門外黜送. 上曰, 令喉院, 其時備局回啓之人, 書入可也. 又啓曰, 李森, 爲鏡賊腹心, 國人所共指目, 向日李鳳翼之疏論, 蓋擧實狀, 而敢以拘於體統, 一番往見爲言, 及夫鏡賊之黜配也, 使其親信將校劉姓人, 潛自贐問, 人多目覩, 則其罔君附賊之罪, 不可不嚴懲, 請命絶島圍籬安置. 上曰, 李森事, 向於李鳳翼疏批, 亦言之矣, 而近來黨錮孔棘, 是是非非之事, 無之矣. 雖與賊鏡, 有相知之事, 其於同朝之義, 不異矣. 至如李森, 不易得之武弁, 以其一時事, 至用栫棘之典, 似爲過矣. 命弘曰, 鏡賊辛丑之疏, 誣逼兩宮, 窮凶之罪, 聖明已洞燭, 更無可達之辭, 而鏡賊鴟張之時, 於其論議間, 不能自樹立之人, 固不可盡罪, 而其疏則非偶發也. 同參之人, 綢繆謀議而共爲之, 今不可仍置, 故敢達. 上曰, 向時一鏡·虎龍文書燒火時, 亦有所敎矣. 此與同謀之事有異, 且光武時, 亦有安反側之擧, 今不可爲已甚之事, 聖訓中有疾之已甚則亂之語, 到今春元已回, 方務曠蕩之時, 不宜太過, 而削黜則太輕, 竝爲遠竄. 命弘曰, 以尹恕敎事, 將提達金姓宮人之事, 極爲惶恐, 而第其供奉已久, 所愛亦愛等語, 旨意遣辭叵測, 不可不究覈, 故更以所懷, 仰達. 上曰, 日昨搢紳疏批, 已言之. 其事有心無心間, 關係重大, 一問, 所不可已, 而向日方萬規疏批, 亦有耳可聞. 口不可言之敎, 到今盤問之際, 不忍聞之說, 必多有之, 今若兩人, 竝爲究問, 則豈無可知之事, 而今不可爲矣. 命弘曰, 以李森事言之, 同朝之間, 初未覺察其如許, 則文武體例間往見, 不足怪矣, 而聲罪致討, 而出配之後, 則渠異於卑微武夫, 而乃使親信將校, 潛自贐問, 其罪不可置之矣. 上曰, 若於就拿時問之, 則雖無識武夫, 不可容貸, 而島配時問之, 亦不異矣. 且如此事, 推而上之, 而盡罪之, 則朝廷間, 完人無多矣. 此豈滌瑕蕩垢之道也?金相玉曰, 陵幸事, 可以陳達也. 命弘仍奏曰, 陵幸, 今方定行, 而因山時, 欲幸山陵, 仍庭請不果焉, 到今虞卒已畢, 歲事又新, 今此陵幸之擧, 豈臣子所可爭執者, 而卽今日氣凝寒不解, 班行亦甚不齊, 若以今月內退行, 則不無其日矣, 退之, 何如? 筵臣, 亦有所達, 而自上旣不允許, 則今此更達, 極爲惶恐, 而人君動駕, 固宜備禮, 今番雖未過行備禮, 而後爲之, 實爲完備故, 敢達. 上曰, 昨日已有下敎, 今日請對, 亦有下敎事矣. 雖卽今, 於心猶以爲晩, 況今隔一宵不爲, 則心更, 何如? 須諒此意, 更勿煩陳. 相玉曰, 兵判牌不進後, 勿待命事, 分付, 而方且仍留於金吾門外, 再牌不進矣, 請更牌招, 何如? 上曰, 命召更不還納乎? 相玉曰, 命召無還納之事矣, 以筵中特敎, 分付於命召持納之將校, 更爲申飭, 而一向違牌矣. 上曰, 情勢雖難安, 過陵幸後, 或可更言情勢, 而今則非可言情勢之時, 且陵幸隔宵, 其在事體, 不當如此, 勿待命事, 更爲分付, 仍卽牌招. 相玉曰, 今此捧傳旨者, 卽一鏡削黜後三司, 而有改捧傳旨之命, 未知上意何所指敎也? 上曰, 一鏡削黜後, 三司頃已罷職, 而正法後, 則獨有大臣入達, 知事洪致中, 陳疏外, 更無加律之請, 故有此正法後三司特罷之命矣. 相玉曰, 傳旨中, 曾前竄謫及削黜人, 當一體盡捧傳旨矣. 上曰, 其中坐罷門黜外, 無故在職者, 捧傳旨宜矣. 相玉曰, 以前例言之, 雖被謫及削黜之人, 自非一事, 則當捧傳旨矣. 上曰, 前例雖如此, 旣已被罰之後, 則不可疊罰, 曾前被罪外, 三司俸傳旨宜矣. 諸臣, 仍以次退出.

영조 영조 1년 (1725년 雍正(淸/世宗) 3년 영조 1년 1월 영조 1년 1월 13일

승정원일기 584책 (탈초본 31책) 영조 1년 1월 13일 임자 37/46 기사 1725년 雍正(淸/世宗) 3년李光佐에게 傳諭한 결과를 보고하는 宋徵啓의 장계

○ 假注書宋徵啓狀啓, 臣敬奉聖旨, 傳諭于議政府領議政李光佐處, 則以爲, 臣朝在村外俯伏處, 伏聞陵幸停止, 還歸胥命之所矣, 恩批卽降, 辭旨至爲醇切, 無異耳提面命, 鑑臣血忱, 曲賜採納, 察臣至冤, 洞加昭釋, 赫臨之光同日月, 再生之澤侔天地, 臣雖今日九死, 更何有餘憾? 顧臣方俟罪, 如朝日所陳, 犬馬之忱, 塡滿胸臆, 而末由陳聞其一二, 只自鏤骨髓而銘心肺, 生死隕絶, 自矢寸心而已. 臣之近日所遭, 尙安敢盤桓郊畿, 而所以遲回至今者, 只爲承聞幸陵起居, 少伸此寸誠矣. 伏聞行幸, 退定於十六, 臣當留至其日, 而父母墓山, 遠在湖西公山地, 臣孑然無兄弟子姪, 獨托村隣, 守護疎闊, 猝有奸人, 侵犯塋域, 至有毁傷, 卽者專人報來, 私情哀痛崩迫, 直欲無生, 不得不急馳往省, 徑情行止之罪, 益合萬殞. 臣雖在窮鄕下土, 一心, 安敢片刻離雲闕? 只自懸情結戀, 涕泣無窮, 不知所達. 史官雖奉偕來之命, 相隨遠鄕, 萬萬悶迫, 而臣情之如此, 顧不足恤, 備堂之啓, 旣曰諸臣, 則其時帶此任者, 便是遭重劾之人, 設非如臣自廢者, 承命造朝, 萬無此理, 一任史官之隨行, 實非聖朝懋實之道, 敢冀亟賜召還, 俾公體無損, 不勝千萬至祝云矣. 大臣, 猝聞其先墓有毁傷, 遽爲發行向公山地, 臣旣承偕來之命, 仍爲隨行緣由, 竝以馳啓事. 踏啓字.

영조 영조 1년 (1725년 雍正(淸/世宗) 3년 영조 1년 1월 영조 1년 1월 13일

승정원일기 584책 (탈초본 31책) 영조 1년 1월 13일 임자 41/46 기사 1725년 雍正(淸/世宗) 3년신병으로 직무를 수행할 수 없으므로 鐫遞해 줄 것을 청하는 朴泰恒의 상소

○ 工曹判書朴泰恒疏, 伏以臣, 以篤老之年, 癃痼之疾, 頃當因山之時, 不敢言私, 扶舁病軀, 先詣陵所, 浹旬處冷, 重致傷損, 及至奉下玄宮之日, 大雨如注, 自曉至昏, 渾身沾濕, 宿痾新恙, 一時俱劇, 頭腦如碎, 肢節如束, 忍死耐痛, 陪虞入來, 退還私次, 昏倒床席, 氣急喘促, 奄奄若盡, 雜試醫藥, 小無其效. 今至兩月, 一味危篤, 寢食全廢, 轉側須人, 以此病狀, 萬無供職之望, 疏單冀免, 實不獲已, 而見阻喉司, 迄未登徹, 病裏惶蹙, 無地自容. 忽於此際, 乃有太僕提擧之命, 天牌繼降, 促臣趨朝, 當此陵幸迫近之日, 雖有情勢之危蹙, 固非假論, 而惟此病狀之沈篤, 寧有一分運動之路哉? 欲起還仆, 末由承命, 臣罪尤萬萬矣. 玆敢疾聲呼籲於嚴廬之下, 伏乞聖慈, 俯賜諒察, 將臣本兼諸任, 一倂鐫遞, 使公私無至狼狽, 不勝萬幸. 臣無任屛營祈懇之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 13일

승정원일기 584책 (탈초본 31책) 영조 1년 1월 13일 임자 42/46 기사 1725년 雍正(淸/世宗) 3년말을 더듬어 講官에 적합하지 않으므로 遞職해 줄 것을 청하는 洪鉉輔의 상소

○ 修撰洪鉉輔疏, 伏以皇天降割, 仙馭陟遐, 因山奄過, 歲色倐新, 伏惟聖情哀慕無窮已也. 念臣以積年廢蟄之蹤, 千萬夢寐之外, 館職有命, 召牌踵臨, 惝慌感激, 罔知攸措, 在臣分義, 固當竭蹶趨承之不暇, 而臣於本職, 前後力辭, 自劃于心者, 非但才分之萬萬不稱, 實有世所共知不敢當講官之病, 不得爲冒進之計, 竟犯違慢之科. 只俟譴罰之加, 聖度天大, 特下勿罷之敎, 繼有更召之命, 惶隕之極, 不得不來詣禁扃之外, 而咫尺天陛, 末由入謝者, 非有他也. 蓋臣素有口吃之病, 聲音有所未暢, 雖是親戚知舊之相熟者, 徐尋語脈, 始乃曉解, 至若初對之人, 則酬酢之際, 有未能了然聽得, 如是而其可與議於討論之任乎? 臣若諱疾護短, 貪榮畏義, 自同平人, 揚揚出入於講筵, 則人之嗤點, 姑舍勿論, 臣心恧縮, 其將, 何如? 向在先朝, 黽勉一出, 只緣感激恩批, 粗伸分義而已. 非有因仍冒沒之計, 況今聖明懋學, 講幄日開, 在臣區區至願, 豈不欲一進耿光, 得以周旋於顧問之列, 而今臣不幸有斯疾, 不免自阻於金華一步之地, 撫念身世, 只自憐悼, 其不可冒進於榮次也決矣. 玆暴實狀, 投疏徑歸, 伏乞聖慈, 亟賜矝察, 先遞臣職, 且治臣罪, 以安私分, 不勝幸甚. 臣無任屛營祈懇之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 13일

승정원일기 584책 (탈초본 31책) 영조 1년 1월 13일 임자 43/46 기사 1725년 雍正(淸/世宗) 3년모친을 간병하기 위해 削職해 줄 것 등을 청하는 李喆輔의 상소

○ 待敎李喆輔疏, 伏以臣, 眇末一新進耳. 陳章徑出, 未滿一旬, 付職還入, 又不過數日, 豈不知屢瀆天聽之萬萬猥屑, 擅離禁直之萬萬惶悚, 而情理迫急, 輒復煩懇, 惟聖明察焉. 臣之老母, 素抱塊症, 少觸寒冷, 每每作苦, 以是居恒懍懍, 臣之入來時, 已見其有痛氣, 而幸不至苦劇, 且急於承命, 未免撥來, 私心耿耿, 卽接家人所報, 則症情自然越添, 達宵叫楚, 鍼藥罔效. 臣自聞此報, 方寸煎灼, 按納不得, 玆敢疾聲仰籲於孝理之下, 而不暇承批, 仍卽逕出, 臣罪尤萬萬矣. 且念本館之專以古風爲主, 抑聖明之所俯悉也. 檢閱申致謹之向日逕出, 固已無謂, 而至於轉尋鄕路, 尤極駭然, 從前史官之因事坐罷者, 或因自上特敎, 或因自下陳稟, 輒卽蒙敍而還付. 致謹, 亦豈不知此例, 而乘其乍罷之機, 便生巧避之計, 汲汲出城, 如恐不及, 史職, 素稱苦役, 人情誰欲樂赴, 而豈有如致謹之不顧事理, 惟便身是圖者哉? 夫下番未就直之前, 右僚元無逕先膺命之規, 而臣之不事撕捱, 輒卽趨承者, 亶以親祭隔宵, 陵幸迫近, 而下番旣稱下鄕, 臣又膠守而無變, 則左右史, 皆將不備, 事體道理, 至爲未安, 區區館規, 有不暇顧, 遂不得不黽勉就直. 欲於陵幸過後, 引例還出, 而陵幸未過, 母病如右, 義雖欲伸, 情實難抑, 當初遽出, 旣乖流來之古風, 到今逕出, 又違陪從之初計, 此雖出於事勢使然, 而館規之壞損則極矣, 臣心之愧悚則多矣. 臣之進退, 於是乎兩失, 而此又決難復出之一端也. 伏乞聖明, 曲加諒察, 亟許削臣職名, 俾得專意捄護, 仍治不能檢下擅離直所之罪, 以爲後人戒焉. 臣無任屛營祈懇之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 13일

승정원일기 584책 (탈초본 31책) 영조 1년 1월 13일 임자 45/46 기사 1725년 雍正(淸/世宗) 3년安世甲 등의 비난을 받았다는 이유로 鐫削해 줄 것을 청하는 趙泰億의 상소

○ 右議政趙泰億疏, 伏以臣, 荐被罔極之人言, 略暴冤迫之情實, 及奉批旨, 乃以侵詆之言, 予已洞知爲敎, 前後胥命, 輒下勿待命之命, 臣誠感激惶隕, 不知死所. 夫臣筵奏本意, 業已畢暴於疏啓之中, 今裕民, 生出註脚, 爲言愈益慘毒, 乃以斥義淵之說, 必欲歸之誣上之科, 天下寧有是耶? 雖然, 此事前已累陳, 臣之誣上與不誣上, 惟天日在上, 臣不欲更煩, 至於方萬規之疏, 急於網打搢紳, 敢以人臣不敢道之言, 肆然上逼於不敢擬之地, 直以請討逆婢之人, 擧歸之於誣慈聖之科, 臣亦曾忝此論, 而大臣宗戚文武百官, 下至韋布之士, 無一免焉. 誣告一人, 苟有其律, 況誣告百僚乎? 百俺被誣, 猶爲可痛, 況誣及於至尊至敬之地乎? 此事大關綱常, 雖以負罪待勘之臣, 不得不涕泣而言之, 臣恐不正萬規之罪, 則將無以有辭於天下後世也. 臣治疏將上之際, 伏見安世甲疏, 以臣之同入於卿宰請對, 謂之滅義敗倫, 人之爲言, 噫, 至此耶? 其時卿宰三司之入對也, 臣則不進, 大臣至再遣備邊郞言之曰, 以罪人至親, 自存形迹, 分義之所不敢, 不若進對而引嫌之爲得當, 故臣入對之辭, 止曰臣則罪人至親, 不敢言, 至於他啓, 亦不得開口論列如他人焉, 他啓蒙允之後, 臣則先出不復入, 臣之從兄之啓, 亦不允於是日矣. 厥後陳賀之班及敎文之撰, 以至會盟之祭, 庭試考官之擬, 凡有礙於私義處, 皆不得參涉, 通朝之所共知也, 而其時筵中一鏡所云云, 本出於侵辱臣及今領相李光佐之言, 而今世甲, 引以爲罪, 臣之資, 臣誠隱痛, 不忍與之呶呶也, 而人言之憯刻, 一至如此, 臣之情迹, 益復萬萬危蹙. 目今鼎席都虛, 決不容一日虛縻, 陵幸且迫, 亦不得陪扈於屬車之後, 臣罪尤大. 伏乞聖慈, 亟命鐫削臣職秩, 仍勘臣罪律, 以謝人言, 以嚴公法焉, 臣無任屛營祈懇之至, 謹昧死以聞.

영조 영조 1년 (1725년 雍正(淸/世宗) 3년 영조 1년 1월 영조 1년 1월 13일

승정원일기 584책 (탈초본 31책) 영조 1년 1월 13일 임자 46/46 기사 1725년 雍正(淸/世宗) 3년召對에 金相玉 등이 입시하여 司僕寺 提調의 차출, 兵曹判書를 遞職했다가 다시 제수한 일의 타당 여부, 國本을 위태롭게 했던 柳鳳輝의 削奪官爵, 金一鏡을 비호한 李光佐 등의 罷職 등에 대해 논의함

○ 乙巳正月十三日酉時, 上御進修堂. 召對時, 承旨金相玉, 檢討官洪鉉輔, 假注書沈游義, 記注官權萬斗, 記事官權贄入侍, 吏曹參議尹鳳朝同爲入侍. 尹鳳朝曰, 司僕提調, 無故人差出事, 下敎矣. 卽當口傳差出, 故來詣闕下, 而終無無故之人, 李肇則不可入來, 沈壽賢則昨到闕外, 亦不應命, 今亦入來難必, 吳命恒, 又不入來, 洪萬朝·朴泰恒皆老矣. 獨有沈檀一人, 故昨擬於副望, 而出外聞之, 則沈檀, 出於望招云, 臣不勝瞿然, 旣聞此語之後, 決不可更擬, 此外無他推移擬望之人, 續續請對, 雖甚未安, 而疏陳旣難詳悉, 且聞方有召對之命, 故敢爲同入矣. 閔鎭遠·洪致中, 則留在近地, 稍退陵幸, 促其上來, 則必卽上來, 而亦非在京之人, 故不敢遽擬, 至於在京人, 則雖自上思量, 實無其人, 卽今位著如此, 未知何以則爲好? 敢此仰達. 其將在外而不遠者, 催促爲之乎? 上曰, 洪致中, 在於何處? 鳳朝曰, 洪致中, 在驪州, 閔鎭遠, 亦在驪州矣. 洪致中則雖不知矣, 而閔鎭遠則聞其家人之言, 以爲若有陵幸, 當來住近地, 以爲迎送之地云, 而昨日除旨, 亦已下往, 且渠異於他臣, 似必卽上來矣. 相玉曰, 今以兵曹判書·司僕提調事, 政院稟啓絡續, 而無出場時矣, 兵判處, 纔有別諭, 似當出仕, 而昨詣闕下, 自上敦勉備至, 而亦不入來, 今若只恃此人, 抑恐陵幸時節目, 無以擧行, 將有狼狽之慮矣. 鳳朝曰, 國事何可盡達, 卽今入侍數三臣, 則自數日, 始爲入來, 向時人則無論情勢有無, 皆欲出外, 其竄謫之人, 姑未上來之人, 至於此極, 安有如許時哉? 庶事殆同草創, 無以成樣, 誠爲㦖切矣. 上曰, 如此事, 心嘗慨然, 事雖如此, 亦有情勢之難安與否, 而兵判則今無大段事矣, 雖入於方萬規疏中, 亦不大段, 而今乃如許, 則如此而國事何可爲乎? 鳳朝曰, 昨日亦仰達, 而朱子曰, 有明道力量則可, 否則難也. 況到此末世, 安可以共爲哉? 此非可爲而不爲者也. 相玉曰, 一國人, 常漢之外, 皆有色目, 當儕流逬退之時, 雖無難安情勢, 必欲同其退, 已成俗習, 其已退者, 終無可爲之理矣. 鳳朝曰, 自上, 不知臣不肖, 特拜此職, 而數三人孤單獨立, 故雖存諸心者, 亦不可爲矣. 此非一日二日, 而長如許, 其何能爲乎? 若集衆人, 聚精會神, 則似必有頭緖矣. 且以兵判事言之, 大司馬何等重任, 而昨遞其職, 移拜他人, 今日又遞其人, 而還拜之, 聖敎雖以非偶然爲辭, 以臣意觀之, 似涉顚倒, 亦非誠信待下之道矣. 相玉曰, 昨日雖有別諭, 使之入來, 而近詣闕外, 尙不應命, 況今在遠外, 安保其入來乎? 今此陵幸, 外議皆以爲決難成矣. 上曰, 兵判事, 雖以昨日事言之, 非謂兵判非也. 其所遞之者, 將欲以在京人差出故也, 而新判在外, 則殊非本意也. 且昨遞職今下鄕, 誠不料得, 而還拜之矣, 事勢如此, 奈何? 初不任以是任則已, 旣任之, 則無端遞職之後, 旣不以在京人差出, 仍又不任, 則此似非誠實, 故還拜之矣, 今吏議反以非誠實爲言, 此非予本意也. 昨日之不入來, 雖似非矣, 古人以難進易退爲貴, 亦不可以不出爲深非矣. 鳳朝曰, 司僕提調, 若不變通, 無可擬望之道矣. 上曰, 然則兵判雖除拜, 似不來矣, 以在近畿人除拜後, 催促上來, 可矣. 鳳朝曰, 臣有待罪事矣, 安重弼, 方在削黜中, 而臣不知罪名有無, 備擬於承旨望, 至於受點矣, 門黜之人, 則無錄置之事, 故致有此事, 而矇然不察之失, 烏得免乎? 安重弼, 亦將改差矣乎? 相玉曰, 不特吏曹, 臣亦同參, 而不能致察, 極爲惶恐矣. 鳳朝曰, 安重弼, 方在開城府云, 其將遞改矣乎? 上曰, 一時門黜, 異於他事, 且方在外, 則承旨改差, 可也. 相玉曰, 門黜, 罪名則輕, 而不入於敍用中, 故此至四五年, 尙未蒙敍, 安重弼外, 又有數三人, 皆未蒙敍, 當此曠蕩之時, 宜有變通之道矣. 上曰, 此與竄謫有異, 前頭豈無更處之事乎? 相玉曰, 都承旨已遞, 安重弼又遞改, 明日雖望祭齋戒, 勢將開政矣. 上曰, 吏議出去, 仍爲開政, 司僕提調及承旨, 竝於今日政差出, 可也. 鳳朝卽應命而退. 進講綱目第三十四篇, 洪鉉輔進讀, 而自梁敬帝方智紹泰元年始讀之, 上指篇首所錄年紀起盡處而曰, 此亦例皆讀之矣. 鉉輔曰, 臣初入筵席, 未諳規例, 故致有此誤讀, 誠甚惶恐. 仍欲追讀其所未讀者. 上曰, 今旣不讀, 置之, 可矣. 鉉輔, 遂進讀至封淵明爲建安公. 上曰, 承旨讀之. 金相玉進讀, 至抽槊之槊字, 誤讀爲音素. 上曰, 此字音豈非朔乎? 相玉曰, 然矣. 此卽橫槊之槊字也. 復讀至齊主如晉陽. 上曰, 注書讀之. 沈游義進讀十餘行後, 上曰, 少退. 諸臣, 皆屛退閤門外, 少間復爲入侍, 游義進讀至春正月周公覺稱天王. 上曰, 史官上番讀之. 權萬斗進讀至冬十月梁陳公覇先進爵爲王. 上曰, 下番讀之. 權贄進讀至陳永定三年. 上又敎曰, 玉堂讀之. 鉉輔進讀至臨川王蒨立. 上指蒨字而曰, 此字亦音倩乎? 鉉輔曰, 未及參考矣, 復讀至春二月梁承相王琳伐陳, 上曰, 承旨讀之. 相玉進讀至齊以王晞爲侍郞不受. 上曰, 玉堂讀之. 鉉輔進讀至篇末, 讀訖. 上曰, 昨日兩司肅拜, 今日非齋戒, 而無傳啓事乎? 相玉曰, 臺諫方詣臺, 而日晩入來, 謄出啓辭之際, 召對命下, 注書亦方入侍, 故未得傳謄入啓矣. 上曰, 已爲傳啓乎? 召對罷後入啓, 則必致夜深, 使兩司竝爲入侍, 爲宜. 仍命曰, 注書出去分付, 可也. 游義承命出往. 上曰, 玉堂陳文義. 鉉輔曰, 此是六朝事, 元無大段可陳之義. 若自上, 有所下詢, 則當爲陳達矣. 上曰, 事甚胡亂, 別無可問處矣. 鉉輔曰, 韋夐云, 酣酒嗜音, 峻宇彫墻, 有一于此, 未或不亡, 人主當於此等處留心矣. 上曰, 其義好矣. 仍問曰, 周王賜韋夐號逍遙公, 綱之書此, 其義何居? 可陳達也. 又敎曰, 夐之歸晉公護, 爲不是矣. 鉉輔曰, 其歸晉公護, 誠非矣, 而其言則好矣, 上曰, 魏周之際, 十徵不起, 而終歸於護, 豈不過乎? 相玉曰, 人君, 固不宜求備於人, 而其言則誠好矣. 上曰, 然. 相玉曰, 六月霖雨下, 樂遜云, 貴勢競爲侈靡, 夫奢侈, 所以亡國者也. 卽今侈靡成風, 自上必有去侈之道然後, 方可以聖俗矣. 古人云, 奢侈甚於天災, 此當深戒者也. 上曰, 其言儘好, 當留意焉. 相玉曰, 古語云, 夜對勝於晝對, 不獨講討文義而巳, 閭閻疾苦, 生民怨咨, 竝爲論問, 則豈不誠好哉? 上曰, 夜氣淸明, 此所以夜對勝於晝對者也. 鉉輔曰, 齊之裵澤, 言於其主曰, 陛下傷細, 帝王之度, 頗爲未弘, 人君固當務爲寬大, 而以細苛爲戒也. 上曰, 齊主以新任萬機, 慮不周悉爲言, 可謂不誠實甚矣. 上曰, 玉堂在大行朝, 亦陳疏言病矣, 而今聞聲音不至大段, 從今以後, 連爲入侍, 勿復爲嫌. 鉉輔曰, 聲音未暢, 親熟者, 僅能曉解, 而嚴威之下, 尤不能成聲矣. 上曰, 訥於言敏於行, 豈非大行朝批旨乎? 相玉曰, 大行朝以訥於言敏於行, 君子美之爲批, 伊時人, 皆相傳以爲得天褒矣. 鉉輔曰, 上敎至此, 誠極惶恐. 上曰, 與疏章所陳大異, 此後則每每進講, 可也. 鉉輔曰, 進講丈數, 似爲過多矣. 上曰, 先朝亦講一編, 而以其過多, 間亦分半進講矣, 而慮其遲久, 如是爲之矣. 上曰, 周更定曆之更字, 何音讀之乎? 鉉輔曰, 當平聲讀之矣. 上曰, 講畢矣. 玉堂先爲退出, 可也. 鉉輔遂退出. 假注書沈游義出往分付, 司諫李鳳翼, 持平柳復明入侍. 柳復明曰, 啓辭, 將於臺廳傳啓, 故未有笏記書出之事矣. 今玆不意, 有入侍之敎, 不得已以本草仰達, 極爲未安. 上曰, 此與引見入侍有異, 而召而入之, 則以本草啓達, 無妨也. 鳳翼·復明啓曰, 左議政柳鳳輝貫盈之罪, 尙逭沐浴之討, 神人之憤菀, 可勝言哉? 嗚呼, 恭惟我大行大王, 以盛德至仁, 爰遵祖宗徽規, 深念國家大計, 上承慈旨, 斷自宸衷, 托殿下以儲副之重, 一國含生之類, 莫不延頸願死, 則惟彼鳳輝, 抑何心肝, 少無一段欣忭之意, 顯有不滿危動之計, 以邦家至重之事, 謂之國體太輕, 以宗社莫大之慶, 謂之忙急草率, 禁中定策, 授受光明, 而至曰, 使令催督, 儲位已建, 八域愛戴, 而獨自驚遑憂惑, 末又以人心疑惑, 久而靡定等語, 公肆惡言, 無所不至, 渠何敢於名號旣定之後, 輒懷異意, 恐動天聽, 謀危國本, 若是其無嚴乎? 其心所在, 路人亦知, 向在先朝, 旣以此事, 至被遠竄之典, 則其罪自如也, 而訖今偃息於覆載之間, 汚穢於具瞻之地, 噫嘻痛矣. 寧有是耶? 況頃日懲討方嚴, 章疏齊發, 而視若尋常, 略不動念, 突入登對, 無少顧忌, 以殿下天地包容之量, 雖有予不介懷之敎, 渠若有一分人心, 則何敢戴頭擧顔於天日之下哉? 究厥情狀, 尤極叵測, 當此處分嚴正之日, 討罪懲惡之典, 不容少緩, 請左議政柳鳳輝, 姑先削奪官爵, 門外黜送. 上曰, 左相事, 日昨疏批屢言之矣. 大行朝處分雖有之, 而其後亦有陳疏之事, 則予之意前後何異哉, 到今如許, 則終無古人不臧怒之意矣, 宋史亦有之, 英宗亦不以爲罪, 則予學識雖淺, 不及古人, 而何可以如此爲哉? 予如有藏怒之事, 而不爲聽從則非矣, 此則不然, 亟停勿煩. 鳳翼曰, 殿下包容之量, 國人咸誦, 而此則異於他事, 如不得請, 惟有一死, 何可與此賊共生乎? 復明曰, 名號未定時爲之者, 古或有之, 而卽今則名號旣定之後, 縷縷陳疏, 滿紙凶言, 其罪名不可以一端言之也. 鳳翼曰, 殿下所敎宋朝事, 似指蔡襄事, 而與此有異, 且無陳疏之事矣. 上曰, 似在於名臣錄矣. 相玉曰, 臺諫方爭執, 臣不必更贅, 而春秋之法, 亂臣賊子, 人得而誅之, 則臣安得終默乎? 柳鳳輝投進凶疏於名號旣定之後, 字字句句, 無非陰慘, 而其疏末端, 直曰明正罪犯, 以謝國人, 若正大臣罪犯, 則其所誣逼於不敢言之地者, 將何如也? 古人所謂誓不與此賊俱生者, 卽鳳輝之謂也. 不治此賊, 何以懲亂賊哉? 復明曰, 削黜, 亦爲極輕之罪名, 此豈是不從之事也? 請亟允從? 鳳翼曰, 今鳳輝, 豈可以置之哉? 殿下雖欲爲蕩平之典, 此則終不可爲矣. 臣之此擧, 卽一國共公之論, 非有私怨也. 相玉曰, 蔡襄事, 與鳳輝, 大不同矣. 歐陽脩陳達於英宗曰, 陛下曾見蔡襄文字乎? 英宗曰, 不見其文字矣. 歐陽子曰, 不可以流言疑似之迹, 罪人也. 此語備載於歐陽脩雜著矣. 殿下每以事關自己, 有所容貸, 而殿下之位, 卽祖宗之位也. 若以事關自己, 而不嚴懲討, 則亂臣賊子, 將接踵而起矣. 上曰, 姓名, 雖未詳記, 而英宗自祚王封拜之後, 謂之悤急者, 豈不有之耶? 復明曰, 此則名號未定時事也. 名號旣定之後, 則殿下之位, 卽祖宗之位也. 殿下何可以容貸矣乎? 鳳翼曰, 若不討此賊, 臣何可生? 殿下欲容彼輩, 寧殺小臣. 復明曰, 鳳輝疏中, 以授受光明之擧, 謂之忙急草率, 以宗社莫大之慶, 謂之驚遑憂惑, 卽此數款, 謀危國本之計, 彰露無餘, 則今臣等請討之論, 卽一國臣民所共討者, 而殿下每下不藏怒不介懷之敎, 削黜薄典, 猶靳允從, 臣等不勝抑鬰之忱. 上曰, 今則與大行朝時, 豈不異乎? 其時有陳章事, 而儻或不卽允從, 亦必期於得請矣. 大行朝則或可矣, 而今則豈不異於前哉? 此決非合辭之事, 雖日上十啓, 亦必不從, 勿啓, 可也. 鳳翼曰, 然則請殺臣. 相玉曰, 置此賊於具瞻之位, 天下寧有是理? 吾東方禮義, 將淪於夷狄禽獸矣. 復明曰, 此是國人之言, 非臣之言也. 相玉曰, 易云履霜堅氷至, 槪慮事於始也, 而此豈特履霜之比乎? 鳳輝疏出之後, 一鏡凶獰之說繼起, 則可謂一串貫來, 而臣民切齒, 今幾年所, 不允此請, 則何以塞臣民之望乎? 上曰, 眞有可罰之事, 奚特削黜而已? 如其無罪, 雖推考, 何可爲乎? 決無允從之理, 更勿言也. 鳳翼曰, 請亟允所請. 上曰, 不必强勸也. 鳳翼曰, 殿下, 天地同大, 日月竝明, 以堯·舜之君爲言, 孰不欽仰, 而第終不可竝用矣, 黑白邪正, 安可以竝用哉? 復明曰, 此失言也, 此是惡逆, 豈啻黑白哉? 相玉曰, 不治此罪, 將來無窮之慮, 何可妨乎? 聖人慮微, 此豈特微乎哉? 顯著之賊, 尙不治之, 則後世亂賊, 自今啓之矣. 鳳翼曰, 承旨所達, 亶出血誠, 而臣等此事, 豈有他意哉? 請勿留難焉. 上曰, 留難云者, 心中有所係着, 似將聽而不聽之謂也. 予則必無聽從之意, 須勿强勸也. 又啓曰, 領議政李光佐凶詭陰譎, 禍心包藏, 顓擅簸弄, 胸臆肆行, 向來逆鏡撰文事出, 而諫疏一上, 衆口譁然之後, 猶且寂默不言, 乃反崇奬逆鏡, 超升八座之列, 通擬本兵之長, 愛護倚杖, 如恐不及, 及見賊鏡逆節彰著, 聖敎惻怛, 而身居三事, 終不請討, 其不言逆鏡之罪, 大臣三司等耳, 而論其討逆之責, 則大臣尤重, 三司旣以此竝被責罰, 則在渠之道, 所當泥首請罪之不暇, 而偃然自在, 少無引咎之意, 逮登前席, 求說不得則至曰, 凡事久則易於因循, 爲君父討逆, 此何等事, 而委之以事久而因循不爲者, 此非面謾之甚乎, 其陰助陽擠蔑君護逆之罪, 已不容誅, 而且渠自以爲, 丙申以後, 心事未暴, 而自劃於肅廟朝, 當聖考違豫之日, 無意造班, 逮庚子大喪之日, 亦不趨哭於殯殿之下, 仙馭寢遠陵草已宿之後, 揚揚冒出, 恣意擅弄, 未知心事, 見白於何地, 而其所處義, 何敢若是肆然乎? 若夫明陵改誌之請, 實是幽宮罔極之變, 而伊日收義也, 少無驚動之色, 顯有彌縫之意, 語涉悖慢, 無所顧忌, 況斯文是非, 聖考之遺訓, 炳若日星, 而敢以非先王本意, 一筆句斷, 恣意誣毁, 若有一分顧藉先朝之意, 安敢乃爾? 論其情狀, 罪難容貸, 請領議政李光佐罷職. 上曰, 前亦有是是非非之敎, 而他人則雖或然矣, 至於領相, 予昧於知人則已, 然而其人也, 實非凶于家害于國者也. 祗有逆鏡陞資事, 爲今日藉口之資, 而厥後以其凡他處事觀之, 可知其不然者矣. 若誌文事, 臺臣之言, 至今思之, 亦覺痛心, 而大臣則依先朝事而爲之, 有何可罪之事乎? 他人則不知, 而領相則決知其不然矣, 亟停勿煩. 又敎曰, 今玆論啓, 終爲過矣. 復明曰, 上敎以臺言爲過, 極爲未安. 雖以啓語觀之, 俱是實狀, 今此薄罰之請, 何靳允從乎? 上曰, 俄已盡之矣, 玆不復言, 而領相, 固非出此啓之人, 勿復强勸. 鳳翼曰, 聖上, 雖靳許, 而此啓, 乃十分酙量之事, 請亟允從. 上曰, 盡言之矣, 更勿强勸. 又啓曰, 右議政趙泰億, 以浮悖之性, 有側媚之態, 滅絶倫常, 不齒人類, 擅弄重柄, 籠絡群奸, 逆鏡之敎文出, 則爲主文者, 宜加詳究於此等文字, 而蹀血二字, 看作尋常, 向日聖上, 始燭其逆節, 荐降哀痛惻怛之敎, 則身居三事, 稱病偃臥, 無一言及於討逆, 及見前後營護者, 隨續譴罷, 畢竟處分轉至嚴正, 則欲爲自拔之計, 遂發有嫌之說, 此則情態尤不可掩矣. 昨年鏡賊之儐行也, 送餞西坰, 杯酒講歡, 詩句寓意, 情志交洽, 路人共覩, 則所謂有嫌者, 固如是乎? 若夫前席所陳定策國老門生天子之說, 絶悖無倫, 胡至於此哉? 噫, 國老門生, 卽唐朝閹宦輩擁立昏辟之事, 則此果爲何等時, 而乃敢譬擬於今日者, 設心造意, 萬萬駭悖, 脅迫誣衊, 罔有紀極, 前後人言, 聲罪狼藉, 而略不動念, 乍出乍入, 手脚忙亂, 或對或箚, 語意悖慢, 終無自處底意思, 其縱恣無憚之狀, 尤極可痛, 請右議政趙泰億罷職. 上曰, 敎文事, 雖以其身爲主文, 不能致察爲罪, 而自己不干與之事, 何可以罪之也? 其他事, 亦不可如是, 其直驅人於罔測之科矣, 亟停勿煩. 復明曰, 敎文事, 何等重大, 惡逆之語, 人孰不知, 而終不言之, 渠雖曰有嫌, 以其餞飮詩句等事觀之, 有嫌者, 固如是乎? 上曰, 何可然乎? 論人之事, 貴得其中, 右相非如許之人也. 嗣服後擢拜, 意亦有在, 其後不言, 終不免黨習, 而以此罪之, 則當之者豈心服乎? 予所謂過矣者, 亦非過也. 鳳翼曰, 今此論啓, 皆出末減, 而猶不允從, 臣實欲無生. 上曰, 三大臣事, 已下批矣, 而臺啓之意, 予豈不知? 第今此事, 猶爲未諒矣. 向來鋒刃之慘毒, 何可忍言? 此雖出於黨染之事, 固當是者是之, 非者非之矣. 而網打一邊之人, 爲此慘毒之事, 古人云, 寧人負我, 無我負人, 今豈可爲此慘刻之事乎? 復明曰, 臺論有異於他, 執法而已. 何可以不是是而非非也? 相玉謂臺諫曰, 門生等語, 所當明白仰陳者也. 臺諫未及啓. 上曰, 定策國老門生天子, 是乃筵說也. 他事雖不知, 而此則言猶可記, 今以此爲罪過矣. 復明曰, 門生國老等說, 俱是前代閹寺擁立昏君之事, 其何可比擬於今日哉? 相玉曰, 以正大之擧, 歸諸黯黮之科, 此實臣民痛憤者也. 上無發諾. 鳳翼啓曰, 鏡賊辛丑之疏, 誣逼兩宮, 極其窮兇, 未及究覈, 輕先置法, 神人之憤, 不能快伸, 巨魁雖戮, 餘孼尙在, 趁今嚴覈, 不容少緩, 而輕先竄配, 有違王法, 請疏下六人竝命拿鞫嚴問. 上曰, 勿煩. 又所啓, 尹恕敎事. 上曰, 勿煩. 啓語與上同 又啓曰, 刑曹參判李森, 締結賊鏡, 爲其心腹, 而往來之跡, 密押之狀, 人所共覩, 渠之疏中有曰, 自湖營上來之後, 拘於體統, 一番往見云, 然則賊鏡之罪黜也, 使心腹將校劉姓人, 潛自贐問, 其平日親密, 據此可知. 賊鏡負犯, 何等凶逆, 而身爲將臣, 通問罪人, 此亦拘於體統而然乎? 其上欺君父交通惡逆之罪, 不可不嚴懲, 請李森亟命絶島圍籬安置. 上曰, 勿煩. 又啓曰, 李師尙, 以賊鏡之血黨, 主張凶論, 恣行胸臆, 共濟其惡, 戕害善類, 其爲國人之所共憤, 固已久矣, 而昨年疏中, 乃敢以肅廟朝諸臣, 比論於昏朝凶黨, 其用意之窮凶, 遣辭之絶悖, 可勝痛哉? 至於日後計得矣云者, 其心所在, 尤極叵測, 此所以聖明, 洞燭其肝肺, 姑施薄罰, 而論其罪狀, 萬萬痛惋, 不可以削黜而懲其惡, 請李師尙絶島安置. 上曰, 依啓. 又啓曰, 今我殿下, 以肅廟之子, 大行大王之弟, 逮至今日, 光御大位, 承祖宗之付托, 叶臣民之愛戴, 八域鼓舞, 一國慶頌, 今日北面於殿下者, 孰敢有橫生異意於其間, 而李明彦, 乃敢以援立擁立等語, 肆然書之於章奏之間, 蓋其凶計, 出於脅持君父, 使不得措手, 少有臣子之心, 何敢若是其放肆無嚴耶? 如此凶悖之徒, 不可一日置之於輦轂之下, 請李明彦絶島安置. 上曰, 流語雖如此, 以此而用島配之典則過矣, 削奪官爵, 門外黜送. 鳳翼曰, 罰甚輕矣. 以其所爲之事思之, 則豈可如是其每每包容乎? 上曰, 懲惡之道, 豈在於栫棘乎? 鳳翼曰, 請卽允從. 上曰, 須勿更煩. 復明啓曰, 蹀血·懷刃兩句語, 實是千萬古所不忍聞之凶言逆節, 而遍頒八域, 周視萬目, 則爲人臣子者, 沫血餘泣, 汲汲請討之不暇, 而伊日在三司之列者, 視若例常, 默無一言, 其和應共附之狀, 可勝痛哉? 撰文上章時喉司, 俱已被譴, 則不言三司, 不宜獨逭其罪, 請其時三司, 竝命削奪官爵, 門外黜送. 上曰, 依啓. 又啓曰, 逆鏡所撰敎文之事出後, 不言三司, 旣已請罪, 則奬用逆鏡之銓官, 其罪較諸營護者, 殆有浮焉, 昔在宣廟朝汝立除職之銓官, 一倂論罪, 則當此嚴懲討之日, 不可置而不論, 請其時銓官, 一體摘發, 削奪官爵, 門外黜送. 上曰, 一鏡事未發之前, 染黨之人, 豈能盡察哉? 其事則置之, 宜矣. 不允. 又啓曰, 本兵之長, 地望自別, 責任甚重, 而李裕民特授之命, 遽出意外, 雖有變通改差之敎, 而國家官爵, 亦不宜無故施之, 本職雖已許改, 所授資級, 不可仍畀, 請還寢李裕民陞資之命. 上曰, 依啓. 鳳翼·復明, 竝退伏. 上曰, 啓辭, 其盡爲之乎? 兩司相顧, 良久而後曰, 下諭事, 忘未陳達矣. 鳳翼, 因啓草落在政院, 未能詳記其各人所住處, 頗遲留囁嚅. 上曰, 正言朴師聖則昨已肅拜矣. 鳳翼遂進伏啓曰, 新除授獻納鄭宅河, 時在全羅道井邑地, 正言金相奭, 時在忠淸道德山地, 請竝命斯速乘馹上來事, 下諭. 上曰, 依啓. 復明啓曰, 新除授大司憲金興慶, 時在忠淸道瑞山地, 執義金橰, 時在咸鏡道鏡城地, 掌令李彙晉, 時在江原道襄陽地, 掌令金墰, 時在忠淸道連山地, 持平李倚天, 時在忠淸道海美地, 請竝斯速乘馹上來事, 下諭. 上曰, 依啓. 相玉曰, 今日則臺啓, 仍不意入侍, 以傳啓本草進讀, 而此非臺規也. 古者入侍時, 必有笏記, 此後則勿復如是之意, 分付, 何如? 上曰, 今日則初不知其入侍矣, 此固不異矣. 後則勿復如此爲之, 可也. 相玉曰, 兵判, 例兼禁衛大將, 而新判書今方在外, 禁衛大將, 將何以爲之乎? 上曰, 兵判旣已還授, 禁衛之任, 亦爲兼察事, 分付, 可也. 上曰, 例稱史草, 不離手中, 而俄者少退時, 史官草冊, 留置而去, 此雖由於生疎所致, 不可無警責之道, 竝推考, 可也. 相玉曰, 固欲陳達而不果矣. 諸臣, 仍以次退出.

영조 영조 1년 (1725년 雍正(淸/世宗) 3년 영조 1년 1월 영조 1년 1월 14일

승정원일기 584책 (탈초본 31책) 영조 1년 1월 14일 계축 23/27 기사 1725년 雍正(淸/世宗) 3년慈聖을 무함하고 다른 사람들을 함정에 빠뜨리고자 한 方萬規의 正刑을 청하는 李復齡 등의 상소

○ 館學儒生李復齡等疏曰, 伏以臣等, 伏見凶賊萬規之疏, 其造意萬萬陰慝窮凶, 其遣辭萬萬絶悖無倫, 欲盡驅一國善類於罔測之坑坎, 此實臣子所不忍言所不忍聞者, 骨靑心顫, 直欲無生. 若以其疏, 諉之於凶言悖說, 而不足多辨, 則爲人臣子而負此名, 不可一日自立於天壤之間, 若以其言, 謂之構誣罔極, 而欲一一辨釋, 則欲言而臆塞, 欲寫而手掉, 臣等之被誣, 雖不足恤, 而其所以誣及於慈聖者, 何等萬萬驚痛, 臣等義當沫血飮泣, 同聲齊籲於聖明之前, 請討其誣聖不道之罪, 豈可終至於默然而已乎? 嗚呼痛矣, 臣等之前夏三疏, 蓋請行藥逆婢査出之事, 此固擧國共公之論, 人臣必討之義, 而今賊規之疏, 敢以金姓宮人査出之請, 勒謂之許多機關, 藏在其中, 潛釀罔測之禍, 欲售不道之心. 噫, 渠雖急於戕害善類, 爲人臣子者, 何忍以此等意思, 萌於心而發諸門乎? 噫嘻痛矣, 其所謂許多機關者, 未知何許機關者, 所謂潛釀罔測之禍者, 未知何樣禍胎, 其所謂欲售不道之心云者, 是何言也, 是何言也? 逆婢査出之請, 上自大臣卿宰及宗親·武·蔭, 下至章甫靺韋之士, 無不齊聲力請, 前後千百萬語, 只隱其賊節之招及藥院之記, 以陳其不可不査出之義矣, 豈有一毫彷彿於賊規之言乎? 尤爲萬萬絶悖者, 末乃結之曰, 上自不敢言之地, 下至擧宮之內, 無不驅入於疑似黯黮之中, 噫, 其所謂不敢言之地者, 果指何地? 請査宮婢, 何所與於我東朝母儀之尊, 而公然以萬萬無倫之語, 敢擬於不敢擬之地, 肆然書之於章奏之間, 不少畏焉. 萬規雖是西土賤孽, 亦今日東朝之臣子, 則戴天履地, 何敢以此等言, 仰陳於我殿下孝悌爲治之乎? 噫嘻痛矣, 渠亦豈不知此語之爲萬萬不成, 而乃以此擬之於不敢擬之地者, 必如是而後, 善類可盡殺, 凶計可得售, 直爲此萬萬悖逆不道之說, 自不覺其反陷於誣慈聖之罪, 豈以我殿下聰明睿智特達之聖, 不能覷破其陰凶之計哉? 噫嘻痛矣, 人臣之罪, 莫大於誣上, 天下之惡, 莫過於陷人. 今此賊規誣上陷人之罪, 上通于天, 殿下欲考臣等前夏之疏, 若或一字一句, 近似於賊規所云, 則臣等雖駢首就戮, 固所甘心. 賊規之語, 果出於陷人之計, 而反歸於諂上之科, 則固當徵時討罪, 裂磔支解, 以辨慈聖之誣, 豈意一刻偃息於覆載之間乎? 臣等被此千古罔極之惡名, 不忍與此賊, 俱生於一天之下也. 臣等忝居首善之地, 久沐肅廟·景廟作成之化, 區區願忠於慈聖與我殿下者, 豈後於幺麽一萬規哉? 殿下臨御以來, 凡於政令施爲, 無不貫金石而感豚魚, 則豈獨於賊規之疏, 不燭其奸狀也哉? 臣等不勝憂憤痛迫之忱, 玆敢相率齊籲於九閽之下, 以伸沐浴請討之義矣. 治疏將上之際, 仍伏聞有規賊遠配之命, 臣等欽誦我殿下覷破奸情之命, 而規賊之罪, 何等極惡何等至凶, 而乃以投畀薄罰, 以懲其萬一乎? 伏乞殿下, 益恢明鑑, 夬揮乾斷, 亟正邦刑, 以副擧國臣民之望, 不勝大願. 答曰, 省疏具悉. 萬規事, 予已知其語之極涉無倫, 今玆數多章甫之請, 又如此, 而予所不允者, 乃不忍提說故也. 生員李復齡, 進士吳彦賓, 進士洪最人, 進士閔思孟, 生員李春馨, 生員李亨謙, 生員柳鎔, 進士金始煒, 生員洪啓一, 進士尹勉敎, 進士沈䥃, 生員李普建, 生員尹光迪, 生員沈沆, 生員申宅洙, 生員洪可人, 進士金尙翼, 進士金尙遠, 生員李時鼎, 進士林錫憲, 生員沈廷吉, 生員韓敬德, 進士沈星鎭, 進士申思觀, 進士金湜, 進士李頤濟, 生員朴壽奎, 生員金宗大, 進士李埈, 進士沈命達, 進士權國衡, 進士尹尙喜, 生員李聖建, 進士辛最良, 生員李應元, 進士申思晉, 進士朴弼大, 進士鄭渭弼, 進士吳命觀, 進士洪昌震, 進士趙載健, 進士金錫一, 進士金錫範, 進士梁廷麟, 生員盧迪, 生員安鎬, 生員安錞, 進士朴弼咸, 進士李宜中, 進士朴弼彧, 進士朴師喆, 生員柳星文, 進士鄭鳳德, 進士李廷喆, 進士鄭夏彦, 進士柳煥奎, 進士邊致明, 生員李挺林, 幼學金弘得·趙啓明·趙集明·李師益·李希奭·李聖源·李華鎭·尹東輅·尹東鼎·李顯慶·李普望·李德蓍·李德耉·金弘鎰·成德濂·李普遠·李普曾·李普東·金梡·李苾垕·趙廷沆·朴師一·李匡周·尹得勳·尹得友·李普憲·尹星建·安克亨·尹天建·具致南·尹昌運·李彦濟·李東稷·兪彦復·趙百源·趙一源·兪彦國·朴尙沂·朴尙濟·朴尙浩·李愼濟·成道錫·沈鑰·趙九成·林弘·李夏采·尹師吉·黃再澄·宋一明·金檀·李顯世·金宗台·金宗垈·曺命敬·曺允成·李廷一·徐勉修·李箕彦·朴師緝·尹尙通·徐命岳·尹光德·李時熏·趙載一·趙載德·李應吉·金宗協·安壽坤·趙宗洙·柳匡模·李寅徵·李廷虎·李廷耉·徐業修·趙錥·李載華·高允明.

영조 영조 1년 (1725년 雍正(淸/世宗) 3년 영조 1년 1월 영조 1년 1월 19일

승정원일기 585책 (탈초본 31책) 영조 1년 1월 19일 기미[무오] 21/25 기사 1725년 雍正(淸/世宗) 3년모친이 生前에 원한 대로 고향에서 지내고 싶다는 이유로 遞職을 청하는 趙顯命의 상소

○ 奉敎趙顯命疏曰, 伏以罪逆餘喘, 宜死不死, 衰麻垂闋, 繼遭崩天之變, 私哀公慼, 一時洊酷, 天之降割, 若偏臣身. 噫, 親養未卒, 風樹纏哀, 主恩莫報, 仙馭遽遠, 爲子爲臣, 忠孝都虧, 叩地叫天, 此何人哉? 纔經釋服, 病伏田廬, 不意聖朝, 垂錄於罪苦之餘, 還臣以史職之舊, 除書遠臨, 馹召踵至, 臣雙擎九頓, 仰感俯愴, 不覺涕血之交逬也. 顧念慨廓之懷, 憑託無所, 慈覆之下, 移事有地, 恩命之辱, 臣何敢少淹於不俟駕之行也? 第臣有萬萬哀苦之情, 不忍復出於仕宦之塗者, 臣賦命凶險, 生纔六月, 嚴父見背, 平生不識父面, 蓋天下之窮民也. 賴有偏母在堂, 相依爲命, 旣幸登科, 榮養稍有路, 而不孝罪積, 今又及於大故矣. 爲人子三十年, 旣不及一日事其父, 又不得一日養其母, 人之所以藉手而爲人子者, 臣無一焉, 古今天下, 豈有窮毒如臣之甚者乎? 此誠人類之所不齒, 孝理之所不容, 從今以往, 但當茹哀隱慟, 自稱罪人, 沒身廢棄, 有以少謝神明而已耳. 豈敢自同平人, 更爲束帶從宦之計哉? 臣母在時, 常撫臣而謂曰, 汝生而吾已衰, 汝父繼又不幸, 吾於是時, 懼不及見汝成立, 汝旣壯有室, 則吾又懼不及見汝成科名, 汝今幸而登大第, 則吾可以無憾矣. 然須臾無死, 得受汝一縣之養, 則吾之至願畢矣. 時臣三兄, 蒙被國恩, 連典郡邑, 臣母豈不足於榮養而云哉? 其情誠有甚悲, 其辭誠有甚苦, 臣涕泣而受之, 至今聲在耳中, 而此路永絶矣. 嗚呼, 尙忍言哉? 雖以臣之冥頑, 每念及此, 心骨驚痼, 若受鋒刃, 何忍復就仕路, 食不洎之祿, 徒以自肥其身而已乎? 惟願聖上, 曲加矜憐, 亟許遞免, 毋使復玷簪紳, 俾得畢命松楸, 千萬幸甚. 臣含哀在中, 任情爲文, 語無倫序, 亦涉煩猥, 尤切惶悚, 臣無任瞻望血泣屛營祈懇之至, 謹昧死以聞. 答曰, 省疏具悉. 今觀爾疏, 追惟向年胄筵時爾語, 予亦感愴, 禮則有節, 乃古人之語也. 爾其勿辭, 從速上來察職.

영조 영조 1년 (1725년 雍正(淸/世宗) 3년 영조 1년 1월 영조 1년 1월 21일

승정원일기 585책 (탈초본 31책) 영조 1년 1월 21일 신유[경신] 18/20 기사 1725년 雍正(淸/世宗) 3년趙克亮을 拿問하여 조사할 것을 청하고 趙克亮을 拿問하여 조사할 것을 청하지 못한 데 대한 治罪를 청하는 呂必容의 상소

○ 戶曹參判呂必容疏曰, 伏以賊規疏語之萬萬凶悖, 誣及於不敢言之地, 聖上親臨鞫問, 亟正邦刑, 大小臣民, 莫不欽仰, 而第趙克亮, 當問而不問, 以致鳳朝之敢爲稱冤, 臺臣之公肆營救, 於是乎克亮, 終不可仍而置之矣. 克亮之初出賊口也, 判義禁臣沈檀, 與臣相議, 卽爲請拿, 則聖明, 不賜允從, 蓋出於蔓延之慮也. 臣亦當復請, 而親鞫事體極嚴且重, 況當峭寒, 出御帳殿, 兩日達曙, 恐有玉體之傷損, 終乃囁嚅而退. 遐土幺麼之賤孽, 不過訓丈之人, 而先伏刑章, 眞箇指嗾之賊, 偃息自在於覆載之間, 國言喧騰, 輿憤益激, 皆以獄官, 不能力爭克亮之拿問明白覈出, 大以爲非, 臣雖有百喙, 何可以自解乎? 王章至重, 衆情難遏, 伏願聖明, 更加究問, 以嚴處分, 仍治臣溺職之罪, 以警具僚, 不勝萬幸. 臣無任惶悚隕越之至, 謹昧死以聞. 答曰, 省疏具悉. 萬規雖曰受嗾, 渠敢呈疏而正法, 則不可尋問其所指之人, 鳳朝投畀之典, 亦由克亮, 而元惡正法, 則雖有指嗾, 亦不同律矣, 而況處分旣定, 何必更査而後, 王法可伸耶?

영조 영조 1년 (1725년 雍正(淸/世宗) 3년 영조 1년 1월 영조 1년 1월 22일

승정원일기 585책 (탈초본 31책) 영조 1년 1월 22일 임술[신유] 27/31 기사 1725년 雍正(淸/世宗) 3년金一鏡과는 먼 친척인데도 至親이라고 하면서 安世甲이 배척하였다는 이유로 削職을 청하는 柳綏의 상소

○ 參知柳綏疏曰, 伏以臣, 頃暴血懇, 幸蒙恩暇, 救護病母, 闔門感泣, 而忽有安世甲者, 投進一疏, 至擧臣名, 謂之逆鏡之至親, 而醜辱狼藉, 無復餘地, 臣於是, 誠不勝其危怖駭惋之至. 臣與一鏡, 果爲異姓八寸之親, 而曩在壬寅冬, 朴徵賓則論劾, 尹淳·金東弼則疏攻一鏡, 而互相排擊, 吹覓太苛, 將至於朝象之潰裂, 故臣乃竝發左右兩劾之論, 以爲鎭定紛鬧之地, 而其啓中, 亦擧一鏡處事之麤厲, 嚴加痛斥, 至曰, 一鏡, 名在文衡薦望之中, 而貽書儕友, 語頗不擇, 處事之粗率, 誠甚謬妄, 以此紏警, 未爲不可爲辭, 故一鏡, 以此大蓄慍憾, 頻發恚怒, 此乃通朝之所共聞所共知者, 而今世甲, 乃以八寸之疎屬, 謂之至親, 而揑造羽翼跳踉等無限醜惡之題目, 猝然勒加於人, 不少持難, 噫嘻痛矣, 此果成說乎? 啓避俱存, 東弼尙在, 則臣雖疲劣, 不欲與此等人, 較絜論辨, 而只緣臣寵祿太過, 涯分已踰, 乃以孤立之蹤, 終不免游於羿彀之中, 惶懍縮伏, 恭俟處分, 而三違嚴召, 例罷猶靳, 臣之情勢, 尤萬萬窮蹙矣. 日昨動駕在卽, 侍衛不備, 天牌夜降, 他不暇顧, 不得不冒沒進參於陪扈之列, 而廉義放倒, 罪戾益增, 愧懼交積, 抗顔無地, 前後候班, 一未能趨詣於大庭群僚之末, 有臣如此, 生不如死. 玆敢略暴危悃, 仰請嚴誅, 伏乞天地父母, 諒臣痛迫之懇, 察臣孤危之情, 亟命鐫削臣職名, 仍勘臣罪律, 以快人心, 以靖私義, 不勝萬幸. 臣無任惶蹙祈懇之至, 謹昧死以聞. 答曰, 省疏具悉. 誣詆之言, 何必深嫌? 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 1월 영조 1년 1월 22일

승정원일기 585책 (탈초본 31책) 영조 1년 1월 22일 임술[신유] 28/31 기사 1725년 雍正(淸/世宗) 3년罔極한 모함을 받았다는 이유로 削職을 청하는 洪致中의 상소

○ 判尹洪致中疏曰, 伏以臣於病伏昏涔之中, 忽聞有親臨鞫囚之擧, 又承催促上來之命, 區區情迹, 有不可顧念, 亦不可以疏批之未下爲拘, 起身床簀之間, 忍死作行, 行至中路, 始得金吾兼任遞改之報, 而旣到近京之地, 有不敢無端退歸, 昨纔來詣都下, 而第伏奉聖批, 又不允所辭, 至以從速上來行公爲敎, 臣誠惶悶抑塞, 不知所出, 使臣情地, 若不至於此極, 則臣以何心, 强引旣往之嫌, 不避瀆擾之誅哉? 顧其中, 誠有萬萬危蹙, 初非可已而不已者矣. 橫遭罔極之誣, 酷被醜穢之目, 首尾五年, 尙未一白其心事, 仰惟日月之明, 亦未必盡燭臣情實矣. 一身之汚衊, 未及湔洗, 而冒沒供職, 斷無是理, 故臣方治疏, 爲力辭必遞之圖矣. 乃因喉院啓稟, 天牌辱臨, 而情勢之窮隘, 如上所陳, 終不免坐逋嚴命, 論臣罪負, 實合萬殞. 伏乞聖慈俯賜諒察, 亟命鐫削臣職名, 仍勘臣罪, 以安賤分, 以嚴邦憲, 不勝萬幸. 臣無任屛營祈懇之至, 謹昧死以聞. 答曰, 省疏具悉. 旣往之事, 所非在彼, 於我何嫌, 而一向過辭, 有若自劃, 誠爲過矣. 卿其勿辭, 從速行公

영조 영조 1년 (1725년 雍正(淸/世宗) 3년 영조 1년 1월 영조 1년 1월 23일

승정원일기 585책 (탈초본 31책) 영조 1년 1월 23일 임술 36/42 기사 1725년 雍正(淸/世宗) 3년병이 있고 자질이 부족하며 동생 徐宗伋이 죄를 지었다는 이유로 罷職을 청하는 徐宗燮의 계

○ 弘文副校理徐宗燮疏曰, 伏以皇天降割, 仙馭遐陟, 因山奄過, 歲色又改, 臣民之痛, 於是尤切, 伏惟聖情哀慕, 益復罔極. 仍念臣廢蟄窮峽, 于今五載, 自分畢命於田野, 無望雲天之更覩, 千萬夢寐之外, 忽承玉署新命, 馹召遠降, 臣惝怳感激, 不敢淹滯, 卽日登途, 今始來伏私次, 而素患痰火之症, 越添於長路撼頓之餘, 方此委頓, 無計入謝. 此已惶踧不安, 而且臣賦才駑鈍, 自少失學, 晩事剽竊, 幸忝科第, 而至若經學之工, 本來蔑劣, 其於補君德導聖學之任, 自知其萬萬不似. 向在先朝, 雖已一再應命, 而此不過一時之承乏苟充, 黽勉就列而已, 則況今睿學出天, 講筵日開, 雖使宿學宏儒當之, 猶恐其不克, 如臣蔑學無文者, 其何以備列論思, 以塞一日之責乎? 今若徒恃寵靈, 冒昧承當, 則臣心慙恧, 固不足言, 而人之嗤黜, 爲如何哉? 抑臣私情, 尤有所萬萬難安者, 臣弟宗伋, 名入丹書, 竄在絶海, 臣何敢自同平人, 揚揚出入於禁密之地哉? 以此以彼, 俱無冒進之勢, 伏乞聖明, 俯察危懇, 亟賜鐫罷, 以重館任, 以安私分, 千萬幸甚. 答曰, 省疏具悉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 1월 영조 1년 1월 23일

승정원일기 585책 (탈초본 31책) 영조 1년 1월 23일 임술 38/42 기사 1725년 雍正(淸/世宗) 3년자질이 부족하고 병이 있다는 이유로 遞職을 청하는 金興慶의 상소

○ 大司憲金興慶疏曰, 伏以昊天不弔, 仙馭上賓, 日月不居, 劍舄永閟, 虞卒已過, 歲籥又改, 伏惟聖情, 哀慕益深. 無狀小臣, 獲罪神天, 禍延偏母, 頑不滅死, 喪制已闋, 視息猶存, 而苫塊餘喘, 衰疾轉甚, 跧伏窮鄕, 萬念都灰. 客冬知申之除, 適在因山迫近之日, 未敢退在, 强疾登程, 行到近畿, 始聞恩遞, 玆隨散班之後, 進伏郊郭之間, 瞻望羽葆, 拜哭喬陵, 旋尋鄕路, 歸伏田廬, 而氷路撼頓, 觸傷不細, 素患眼病, 一倍添劇, 寒疾又作, 輾轉沈淹, 伏枕叫苦, 無復有當世之念矣. 乃者栢府特除之命, 遽出萬萬意想之外, 馹召恩旨, 遠降於蓬蓽之中, 臣誠惝怳驚惑, 莫省攸處. 臣性本巽懦, 識且昏憒, 固不合於風憲之任, 而八九年前, 曾玷是職, 絲毫蔑效, 愧懼至今. 今乃於始初淸明之政, 先時髦而特加收召, 在臣身則可謂榮耀之極, 而其於聖朝任人之政, 果何如也? 此臣所以徊徨前却, 不敢冒進者也. 且臣賤疾, 一向委頓, 目痛如刺, 視物不明, 頑痰塡胸, 咳喘達宵, 帖身床席, 寢食全減, 醜穢之症, 雖不敢縷陳, 而抑臣私情, 尤有所切至者. 臣於昨年, 纔過祥禫, 旋因國哀, 未行吉祭, 卜玆下旬, 將配一龕, 此固人家祀禮之最重者, 而臣以主祭之人, 不可不躬行, 參以情禮, 所宜寬假, 孝理之下, 寧不矜念? 噫, 臣非木石, 亦有省覺, 當此天討始行, 淸議方張之日, 職忝臺憲之首席, 非不知退處田野之爲未安, 而病狀情勢, 如右所陳, 榮召之下, 未卽趨承, 孤恩負職, 罪實難容. 伏乞聖慈天地父母, 亟命鐫遞臣職, 仍正臣罪, 以肅朝綱, 以安私分, 千萬幸甚. 答曰, 省疏具悉. 卿勿過辭, 從速上來察職.

영조 영조 1년 (1725년 雍正(淸/世宗) 3년 영조 1년 1월 영조 1년 1월 23일

승정원일기 585책 (탈초본 31책) 영조 1년 1월 23일 임술 54/42 기사 1725년 雍正(淸/世宗) 3년引見에 洪聖輔 등이 입시하여 暗行御史를 파견하는 근본적인 문제, 實錄을 修正하는 문제에 대해 논의함

○ 乙巳正月二十三日酉時, 上御進修堂. 前都事洪聖輔, 副司果曺命敎引見時, 左副承旨金相玉, 假注書李度遠, 記注官權萬斗, 記事官安晟入侍. 上曰, 承旨進來. 諸臣, 以次進伏. 出封書二, 分授洪聖輔·曺命敎後, 上曰, 自祖宗朝, 擇送繡衣, 其爲任不輕矣. 近來繡衣廉問, 則不無虛實相蒙之弊, 生民休戚, 係於守令, 而近來封卽墨, 烹阿之典不嚴, 故守令無激勸之心矣. 今者親見, 分付, 意非偶然, 奉命出去, 須各別善爲之. 聖輔曰, 小臣, 才識鹵莽, 出身後未經外任, 生民休戚, 全然不知, 今當此任, 無以稱塞, 極爲惶恐. 命敎曰, 小臣, 本來萬萬不似, 且生長京華, 不識生民休戚, 今承廉問之命, 恐負差遣之聖意, 不勝惶恐. 又有史記修正之任, 而未盡訖工, 勢將於復命後, 修正以納, 緣臣遲緩, 尤增惶悚. 上曰, 向時入直所草, 盡修正乎? 命敎曰, 其時所草, 過半修正, 而未盡訖工矣. 上曰, 其外則已盡修正乎? 命敎曰, 或有盡修者, 亦有未盡修者矣. 上曰, 回還後修正, 可也. 聖輔曰, 受得封書後, 卽爲渡江, 乃是規例, 而今城門已閉, 留宿闕外, 待開門出去之意, 敢達. 上曰, 依爲之. 良丁變通, 卽今急務, 下去後此一節, 尤宜各別察啓. 聖輔曰, 聞見所及, 則謹當論啓矣. 命敎所對亦同. 上曰, 至於栍外邑論啓者, 有推考之規, 而如有大不法, 則雖栍外, 亦論啓, 可也. 聖輔等曰, 謹當依聖敎爲之矣.

영조 영조 1년 (1725년 雍正(淸/世宗) 3년 영조 1년 1월 영조 1년 1월 25일

승정원일기 585책 (탈초본 31책) 영조 1년 1월 25일 갑자 21/22 기사 1725년 雍正(淸/世宗) 3년趙克亮이 尹鳳朝를 構誣한 일 등에 대한 所懷를 진달하고 呂必容의 배척을 받은 일 등을 이유로 遞差를 청하는 柳復明의 상소

○ 持平柳復明疏曰, 伏以, 臣之日者引嫌, 實出於臺體之所不容已, 而呂必容之疏, 怒臣避辭, 盛氣噴薄, 醜詆臣身, 罔有紀極, 臣看來不勝駭怖痛惋之至. 臣誠不欲更費辭說, 呶呶爭辨, 以傷臺閣事面, 而第其爲言, 變幻事實, 勒加驅脅, 則亦安得不略加辨明, 以冀聖明之照察乎? 噫, 上章言事, 何等重大, 而使一武弁, 傳給疏草於平生所不知之人, 使之投呈者, 求諸事理, 萬萬不近. 況克亮, 持示疏本, 而客擾不許刪改云爾, 則疏本之不出於鳳朝, 渠豈不知, 而急於構人, 乃反以鳳朝之招, 換作萬規之辭等說, 驅臣於疑亂周遮之科. 噫, 天日在上, 鞫案難誣, 其誰欺, 欺天乎? 疏旣不出於鳳朝, 又不刪改於鳳朝之手者, 不待更問於克亮, 可知鳳朝之初無所犯, 而聖上之竄鳳朝者, 只在於不能嚴斥而已, 此臣所以直請還寢, 而不請更問於克亮者也. 只是彼輩之傍伺狺然, 如必容者, 必欲以此, 把作奇貨, 持之不已, 一番按問, 以明委折, 亦是破惑之一道, 故臣以固欲發啓之意, 略及避辭之末者, 此也, 而今必容, 欲以此爲脅持臣身之資, 不亦可笑乎? 至始諱終吐, 端緖漸露云者, 尤可異也. 鞫獄事體, 問目之外, 不敢言他, 萬規初招, 只引必雄, 故鳳朝亦只擧必雄, 明其素昧者, 元非故諱也. 及萬規面質語窮, 始引克亮, 則鳳朝, 亦擧其實狀, 明其不參涉者, 道理當然, 雖隨渠所言, 各有所答, 而若其不製給之狀, 前後一辭, 此可謂始諱而終吐耶? 今乃抑勒爲說, 至辱臣以不有法例, 恣意奬詡, 人之無狀, 胡乃至此? 至若立功自效之說, 此何言也? 臣自入臺省, 前後論啓, 只出於爲君父嚴懲討之心, 則臣未知立功於何處, 自效於何地, 而必容之譏切詬辱, 乃至於此也. 渠以逆鏡親黨, 求媚權門, 濫竊卿班, 受人衝動, 欲其報效者, 眞不免此等題目, 故亦欲人人而疑之耶? 其亦可哀也已. 且臣於日昨避辭中, 秦必雄之秦字, 誤以陳字書呈, 致勤聖問, 至有改付標之擧, 臣不勝惶恐之忱. 連日試役, 迫曛復命, 暮夜倉卒之際, 莫重奏御文字, 不能審愼, 有此做錯疎率之失, 無以自解. 臣之情勢, 決不容仍廁臺端, 而處置請出, 出於意外. 昨逋嚴召, 罰止問備, 惶感之極, 靡所容措. 玆於特招之下, 不敢坐違, 謹此隨詣闕下, 而顧臣私義, 終難冒進, 不得不拜章徑退. 伏乞聖明, 特加鑑諒, 亟許鐫遞, 以安私分, 不勝萬幸. 答曰, 省疏具悉. 鞫事了當, 萬規正法, 則因一克亮, 爲乖激朝象之一機, 此等之習, 予實病之, 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 1월 영조 1년 1월 27일

승정원일기 585책 (탈초본 31책) 영조 1년 1월 27일 병인 16/22 기사 1725년 雍正(淸/世宗) 3년尹鳳朝를 討罪한 일로 捲堂한 成均館 儒生들을 勸入했으나 끝내 回聽하지 않으므로 대책을 묻는 李聖肇의 계

○ 聖肇啓曰, 成均館官員, 以同知館事意啓曰, 臣今朝承牌, 祗肅新除, 來詣泮宮, 招致諸生, 問以捲堂之由, 則諸生兪就基等, 書進所懷以爲, 臣等以鳳朝討罪事, 倡率多士, 披瀝肝血, 敢陳一疏, 欲雪慈聖未盡雪之誣, 欲伸一國未盡伸之憤. 及承聖批, 乃以問其指嗾, 竄其鳳朝, 亦所以嚴懲後爲敎, 臣等雙擎莊誦, 欽歎我殿下嚴懲討之意, 而第臣等, 於天地之大, 猶有所憾. 賊規雖是假名呈疏之人, 而鳳朝潛形慝跡, 密地揣摩, 乃以萬萬凶悖之語, 欲陷擧國之人, 自不覺其反歸於誣慈聖之科, 則驅使者, 萬規也, 嗾唆者, 鳳朝也. 殿下旣燭其指嗾情節, 而欲其末減竄配, 爲嚴懲之典, 臣等未知殿下之法, 伸乎否乎? 鳳朝之頭, 尙戴於覆載之間, 則慈聖之誣, 猶未盡雪, 懲討之典, 猶未快行, 臣等之所以相率叫閽者, 只欲扶綱常而明彝倫, 豈有一毫起鬧之意, 染黨之習哉? 臣等於此, 尤有萬萬欲死者, 藉重不敢言之地, 不覺反誣之歸之敎, 卽臣子所不忍聞者. 臣等之疏, 初則請討萬規之罪於鳳朝不出之日, 末則請討鳳朝之罪於萬規納招之後. 前後之疏, 無非苦心血忱, 必欲雪慈聖之誣, 伸擧國之憤也, 殿下於臣等前疏之批, 不忍提說爲敎, 臣等雖愚昧, 豈不知我殿下不忍之意乎? 臣等實不欲更提不忍提之說, 以傷我殿下不忍提之心, 而臣等再疏, 亶出於討復大義, 則向日備忘所謂不忍小節討復大關者, 誠今日臣等之服膺周旋, 以明我殿下懲討之義於天下後世者也, 豈有一分可惡可駭之語, 而乃以反誣二字, 輕加摧抑, 臣等忝居首善之地, 未伸沐浴之義, 而承此不忍聞之敎, 實求死而不得者也. 臣等未辨反誣二字之前, 將無以自立於世, 其何以冠章甫衣縫掖, 而晏然冒居於明倫之地乎云云. 臣以因一時批旨, 致令聖廟空堂, 事體未安, 不可不斯速還入之意, 縷縷開諭, 而諸生等, 終不回聽, 何以爲之? 敢啓. 傳曰, 當初疏語, 旣不審察, 因一誨責, 輕先捲堂, 其在士習, 必不若是, 更爲勸入.

영조 영조 1년 (1725년 雍正(淸/世宗) 3년 영조 1년 1월 영조 1년 1월 27일

승정원일기 585책 (탈초본 31책) 영조 1년 1월 27일 병인 20/22 기사 1725년 雍正(淸/世宗) 3년尹恕敎의 拿鞫嚴問, 李森을 絶島에 圍籬安置할 것, 李明彦을 絶島에 安置할 것, 肅宗 때 備邊司에서 回啓를 주장한 자를 削黜할 것을 청하는 金相奭의 계

○ 正言金相奭啓曰, 尹恕敎, 請命拿鞫嚴問. 措語見上 請李森亟命絶島圍籬安置. 措語見上 請李明彦絶島安置. 措語見上 頃者臺臣, 以斯文是非, 備局回啓諸臣, 竝請削黜, 則卽命喉院, 其時回啓諸臣, 使之書入, 而日昨備局, 以不知主張回啓之人爲言, 政院以此啓稟, 則聖上, 至以事久之人, 不必追論爲敎, 臣於是, 竊不勝慨然也. 噫, 肅廟當日處分, 至正至明, 垂裕後昆, 則爲臣子者, 孰敢容議於其間, 而敢以非先王本意, 一筆句斷, 無少顧忌. 在殿下繼述之道, 其時回啓諸臣, 所當嚴加譴責, 豈可以事在旣往, 置而勿論乎? 況今日備局諸堂, 其時回啓主張之人, 萬無不知之理, 而成命之下, 互相推諉, 終不直陳之狀, 尤爲萬萬無嚴. 玆事斷不可任其掩覆而置之, 其時回公郞廳, 必當詳知, 請命從實指陳, 依前臺啓, 施以削黜之律. 答曰, 不允.

영조 영조 1년 (1725년 雍正(淸/世宗) 3년 영조 1년 1월 영조 1년 1월 28일

승정원일기 585책 (탈초본 31책) 영조 1년 1월 28일 정묘 25/28 기사 1725년 雍正(淸/世宗) 3년李眞儒 등이 철거한 樓巖書院의 額板을 찾아 도로 걸 것을 청하는 鄭彦衡 등의 상소

○ 忠州幼學鄭彦衡等疏曰, 伏以, 元后禮陟, 歲律已改, 痛纏率普, 日遠愈切. 於戱, 皇天眷佑邦家, 我聖后新服厥命, 實惟無疆休, 自貽哲命, 其不在今日, 亦惟我殿下, 聰明首出, 睿學高明, 遵先之志, 衛道之誠, 逈出百王. 臨御初載, 王春正月, 首命追復先正臣文正公宋時烈道院之享, 斯文旣晦而復明, 士林先咷而後笑, 肅考書示之意, 煥然大明, 景廟未遑之典, 今復歸正, 是非大定, 賢邪洞辨, 始初淸明之化, 自今伊始, 於休感哉. 凡爲今臣子者, 孰不感歎悅服, 歡欣聳忭, 而第臣於本州樓巖書院事, 誠有萬萬痛切者, 玆敢繭足來籲於宸嚴之下. 惟殿下, 痛加省治焉. 樓巖書院, 卽宋時烈爼豆之所, 而文忠公閔鼎重腏食焉者也. 始創於乙亥, 宣額於壬午, 朝家之所尊尙, 章甫之所依仰, 于今三十年有餘矣. 不幸群邪逞慝, 正道墜地, 乃於去年閏四月, 自本州, 因監營關文, 撤去院額, 臣等於是, 涕泣遑遑, 有若樑木之新摧, 而日觀之遽崩也. 詳探事端之所由來, 則竊伏聞去年三月二十七日, 大臣·備堂入侍時, 蓋有疊設書院撤額事, 定奪之擧, 而此則只論癸巳以後而已, 至於癸巳以前賜額之處, 初不擧論, 則摟巖院額, 旣是壬午之所宣, 固當在仍存之中, 而惟彼孽臣眞儒, 急於毒正, 輒敢私嚇道臣, 朝令之外, 勒使撤去. 其時道臣益寬戕賢醜正, 與眞儒一般, 同惡相濟, 汲汲行關, 而旣是令甲之外, 求其說不得, 則乃敢謂朝令之下, 旨意可見, 此正與莫須有三字, 同一語勢, 而撤去之急, 有如迅風之粃糠, 其矯令擅恣之罪, 已不可勝誅, 而州司之官, 承望風旨, 惟恐不及. 乃於撤去之後, 以其額板, 輸送於禮曹, 而禮曹則以爲, 本院宣額旣在癸巳以前, 乃是朝令之外, 非本曹所可受者, 只令本州處置, 往來京鄕, 互相推諉, 竟使肅廟朝所宣之恩額, 輾轉流落, 不知所在, 噫嘻痛矣, 萬古天下, 寧有是耶? 臣等於其時, 宜卽抗疏以聞, 而奔走徊徨之際, 遽遭天崩之慟, 繼値因山之期, 尙此遲延, 不免使前賢廟貌, 埋沒於草莾, 先朝恩賜, 涴汚於塵土, 此則臣等之罪也, 更何言哉? 伏願殿下, 克遵兩朝尊尙之意, 洞察群奸縱恣之狀, 眞儒·益寬等矯令撤額之罪, 勘以重律, 且令搜訪額板在處, 復還本院, 仍舊昭揭, 則斯文幸甚, 士林幸甚. 疏下幼學, 尹鎭奎·李億燾·權衡·韓德麟·崔命述·尹命復·金泰國·崔命迪·韓國老·權洺·趙徽輔·鄭齊恒·尹匡周·崔命達·金暈·鄭齊均·尹得中·權泓·崔命顯·鄭齊僑·尹得商·金紀國·李光國·李夔賢·尹敬休·趙權·金柱國·洪熙運·魚有瑗·趙師軒·金夢龍·姜柱極·權河·鄭齊斗·金夢鼎·張龍翼·李邦珍·金重呂·朴聖覃·金道徵·李邦彦·鄭齊夏·李邦翰·金夢垕·李億烋·元弘迪·鄭齊台·金世益·李齊泌·鄭齊晦·趙錫夏·尹敬義·李杞年·金世觀·鄭朝瑞·李億恢·趙以泰·李齊藩·趙瑄·李堯觀·金光垕·李宗垕·李世楷·趙璊·金啓熙·金晥·李堯臣·李萬標·李宅賢·鄭齊茂·金晠·河浡·金載熙·權璹·魚有珍·金時熙·李萬樞·李齊檜·李昌齡·權KC10391·李景煥·李鼎燁·李萬枝·鄭齊三·魚史濤·金重南·李景煜·李億照·李宅夏·魚史潤·趙宗胤·閔景游·魚史游·魚史鳳·金德龜·李潝·宋道原·洪熙采·鄭齊一·李齊楠·柳載緖·趙正憲·趙正容·李光春·李光天·魚有珩·尹翼東·尹濟東·李龜年·李思賢·李世佐·李宅厚·李宅重·李齊翼·李齊參·李德潤·李英漢·李憲周·李齊聖·李齊哲·潘文垕·李宅華·尹應奎·李億升·李億熙·李世林·李景完·李景燁·李景輝·魚史聃·李鼎年·李億煥·李億䙫·金瑞五·金碩燁·李河瑞·李憙·朴山斗·金掁玉·金喜白·金喜澤·尹彬·河宗海·鄭國瑞·鄭彦熙·鄭齊兼·鄭彦顯·鄭彦勳·金相重·趙慤·鄭棨·鄭槳·韓時佐·金益魯·鄭齊五·朴震英·尹敬大·鄭采河·鄭櫚·鄭檖·韓德普·尹命恒·尹命復·尹命泰·韓國觀·趙綏輔·申命徽·尹志遂·趙揆輔·趙尙復·閔景洙·鄭齊岳·權萬寬·趙錫殷·鄭齊淵·金夢曄·李胤錫·李世棠·權榮·權煋·崔明垕·崔重垕·權炯·金鳳陽·金鳳年·鄭棟僑·鄭棟虎·閔景濂·申漢周·權溶·申命和·權墪·蔡集成·蔡九成·黃鎰·李台祚·李光祚·李台齡·朴泌. 答曰, 省疏其悉. 爾等疏請如此, 而事有先後, 其在待先正之道, 不可不卽爲還懸, 其令本道擧行.

영조 영조 1년 (1725년 雍正(淸/世宗) 3년 영조 1년 2월 영조 1년 2월 2일

승정원일기 586책 (탈초본 31책) 영조 1년 2월 2일 경오 32/35 기사 1725년 雍正(淸/世宗) 3년모친의 병을 救護하기 위해 遞職을 청하고 金一鏡 疏下 6賊의 遠竄을 명한 일 등에 대한 所懷를 진달하는 金在魯의 상소

○ 大司諫金在魯疏曰, 伏以臣荷聖明罔極之恩, 宜卽竭蹶趨謝於天陞, 而誣衊未暴, 情理難抑, 封章縣道, 稽赴召命, 跡涉慢蹇, 誅譴是俟. 伏奉批旨下者, 開釋昭察, 逈出常倫, 臣雙擎九頓, 感淚如泉, 而第臣疏中煎迫私情, 獨未蒙俯答之音, 惶悶抑塞, 莫省所措. 臣母症形之危綴, 擧世所共知, 此所以向日承宣, 陳白筵席, 而我聖上惻然矜愍之意, 溢於辭旨之表, 至以仰體大行朝孝理爲敎, 臣之闔門攢祝, 固不須言, 而四方聽聞, 莫不欽仰而豔歎. 夫以筵臣之爲他人言, 而聖念猶爲之感動, 及今臣之躬自陳懇, 則聖批反若不賜省照, 此殆臣誠孝淺薄, 言辭拙訥之致, 臣又不勝其慙恧也. 臣之母病源委, 前疏已陳, 今不必更爲煩縷, 以溷天聽, 而四年痼疾, 醫治已窮, 八袠殘骸, 澌脫無餘. 又自客臘以來, 頓覺添加, 危兆敗證, 迭出交作, 而最是腹中潰亂刺痛, 千態萬狀, 宛轉叫楚, 晝夜不歇, 奄奄若不能須臾, 臣方左右將護, 遑遑焦泣. 苟使臣之母病, 不至若是之重, 則固宜扶將上京, 以便醫藥, 而其勢末由, 則臣之情事, 其忍一刻離捨, 獨先趨朝乎? 見今朝著草創, 國勢扤隉, 言責之任, 此時尤重, 不容曠日虛縻於在外之一賤臣. 伏況聖心憂勞, 別諭又降, 而無計祗赴, 罪戾增積, 不得不更申哀籲於慈覆之下, 伏乞天地父母, 亟許鐫臣職名, 俾得安意救視, 以卒生成之澤, 千萬幸甚. 臣於控懇之章, 宜不暇贅及他說, 而竊有區區憂慨之忱, 官以諫名, 豈容全默乎? 臣頃伏見臺啓之批, 深懲向來慘毒之事, 諄諄勉戒, 以毋我負人之義, 繼伏見備忘記, 其欲去偏私致蕩平者, 無非至誠惻怛中流出, 大哉王言, 孰敢不精白祗承, 而臣於此, 亦有所過慮者. 殿下此心, 非不美矣, 而苟或不分人之淑慝, 不問事之輕重, 唯以姑息竝容爲務, 則其流之害, 忠邪混淆, 刑政解弛, 將至於國不爲國, 可不懼哉? 伏願殿下, 玩羲易泰二之訓, 雖貴於包荒之量, 而亦不失馮河之勇, 則恩威竝行, 衆情咸服, 自可底於朋亡之休矣. 自古明君賢辟, 莫不以開言路, 爲治國之要, 自殿下卽祚以來, 亦嘗加意於斯, 屢形絲綸, 而近觀大小臺啓, 一倂靳允, 鎭日賜批, 不過勿煩二字, 臺閣風裁, 因此沮閼, 只以謄傳故紙爲事, 孟子所謂訑訑拒人, 不幸近之, 臣竊慨然. 且殿下, 每以懋誠實祛文具自勉, 亦以責勵臣隣, 而試以見於行事者觀之, 合啓旣發之後, 爲大臣者, 萬無赴朝之勢, 而偕來之史官, 尙不召還, 命召之齎納, 輒命復授, 此非文具而何? 頃當陵行之日, 本兵之長, 特軫其情勢而許遞, 俄以新代者之在外, 更授前人, 仍加督迫, 此豈誠實之道乎? 伏願殿下, 反省而加勉焉. 賊鏡疏下六人之異身同腸, 窮凶極惡, 國人所指, 臺臣之直請嚴鞫, 雖曰徑遽, 殿下之只命遠竄, 亦失太緩, 絶島栫棘之典, 恐不可已也. 回啓備堂書入事, 命下之後, 殆近一旬, 一任推托, 莫肯有自首者, 末乃以不得詳知, 泛然啓達, 放恣欺謾, 無此爲甚. 亟命更査, 依臺啓正罪然後, 君命可行, 國綱可振, 而如或終難摘發, 則伊日行公堂上, 一倂現告, 宜矣. 頃因政院考啓, 有疏儒崔鐸五年停擧之命, 臣竊以爲罪律不相當也. 唯我肅宗大王, 違豫多年, 勵政不懈, 至明竝日, 睿斷出天, 其於斯文事, 洞見本末, 大定是非, 而渠敢以沈痼浸潤等語, 公肆譏詆, 必欲玷累於巍煥之聖德, 逞其恨懟之心, 究厥情狀, 萬萬痛惋, 決不可尋常儒罰而止, 亟命投畀有北, 以正誣悖之罪焉. 日昨萬規之獄, 趙克亮實爲緊關, 一番拿覈, 法例當然, 聖上之特命勿問, 雖出於只罪元犯, 不欲蔓延之盛意, 而入侍諸臣, 不能趁時爭執, 使被援者無以辨釋, 傍伺者迭起紛紜, 可勝歎哉? 臣謂不可不拿覈克亮, 以嚴獄體也. 朴長潤之請改陵誌, 不覺其自陷於無嚴罔赦之科, 而此與漢臣所論事不相侔, 斷人死刑, 最宜審愼, 原情以論, 實屬過重. 伏願參酌定罪, 使刑法得平焉. 顧今懲討未伸, 憂虞溢目, 可言之事, 奚止於此, 而臣侍湯之中, 神思錯亂, 不能敷陳廣論, 草草數語, 殆無倫次, 臣無任云云.

영조 영조 1년 (1725년 雍正(淸/世宗) 3년 영조 1년 2월 영조 1년 2월 2일

승정원일기 586책 (탈초본 31책) 영조 1년 2월 2일 경오 33/35 기사 1725년 雍正(淸/世宗) 3년모친의 병 救護 등을 이유로 遞差를 청하고 蕩平 등에 대한 所懷를 진달하는 洪鉉輔의 상소

○ 修撰洪鉉輔疏曰, 伏以臣於數昨直中, 得聞老母病重之報, 心神飛越, 急於歸護, 陳疏徑出, 以竢擅離之罪. 及承聖批, 不惟不加之罪, 乃以救護母病爲敎, 臣於是, 感激恩私, 益仰孝理之化矣. 第臣母病, 非如一時感患之比, 年深氣衰, 眞元綿綴, 恒在懍懍之中, 自添新恙, 一倍凘頓, 顧此症形, 雖有一分之減, 尙在枕席, 差復未易, 此豈人子離側供職之時哉? 況臣老母, 只有二子, 而臣兄見方被謫, 唯臣一人在側而已, 豈忍捨病母於江郊寓次, 徒貪寵榮, 只知趨走之恭, 不思扶將之道, 則子職虧矣, 人理滅矣, 殿下亦將奚取焉? 只此一款, 已難從仕, 而且臣語音之病, 旣悉於前疏, 而迫於嚴召, 冒沒出肅, 仍參召對, 昵侍黼座, 始瞻耿光, 在臣微分, 榮幸極矣, 而若臣不合講任之狀, 聖上所親聞者, 而特以藏疾之量, 過加容物之仁, 前席面諭, 夐出尋常, 至有勿以此爲辭之敎, 臣於是, 益增惶感, 不知所喩. 然臣之此病, 聖上旣已府燭, 則不待臣更陳, 而非但講讀之際, 有未能分明說去, 至於文義之討論, 疑難之問答, 亦不能了然酬酢, 以臣空疎之學, 滅裂之識, 設有一二管窺於中者, 或恐未瑩於宸聽, 囁嚅而不敢發, 如是而猶復自處以講職, 出入經席, 則人之嗤點, 姑舍勿論, 臣心愧恧, 其將如何? 雖聖上, 不忍棄擲, 姑示寬假, 當此鎭日開講之時, 將焉用如許講官爲哉? 自知甚明, 金華一步之地, 此非臣重踏之所矣. 以言于母病, 則無蹔時遠離之勢, 以言于語病, 則無一分可强之理, 惟聖明, 諒臣至情, 憐臣實狀, 特賜鐫免, 仍令選部, 勿復檢擧於是職, 實臣區區之望也. 臣於乞免之章, 不宜贅陳他說, 而旣有所懷, 亦不敢隱, 略此尾陳, 惟聖明, 諒察焉. 嗚呼, 今日國事, 可謂岌嶪乎殆哉. 位著一空, 不成貌樣, 有同萬斛龍驤, 飄蕩於洪濤巨浪之中, 旣無篙師, 靡有止泊, 則聖上之夙夜憂歎, 固其宜矣. 日昨備忘辭語惻怛, 旨意勤懇, 有足以感動木石, 爲今臣子者, 孰敢不式克欽承, 以對揚休命之萬一乎? 竊念蕩平之擧, 實是聖王建極之道, 殿下每以此縷縷下敎, 猗歟盛哉, 庶使滿廷群僚, 咸囿於無偏無黨之化. 第懷人君致治之方, 必先辨別忠逆, 審察賢邪, 俾涇渭必分, 薰蕕莫流然後, 可做淸明之治. 若或不然, 則難望其寅協之美, 而終無以做蕩平之休矣. 殿下先辨忠逆, 必審賢邪, 使淑慝之分, 大明於一世, 而在下者, 猶且務爲黨習, 不體聖意, 則隨其大小, 罪之可也. 今不思辨審之道, 而遽欲行蕩平之政, 將不免杆格之歸矣, 豈不難哉? 伏見聖上, 凡於陟罰臧否之際, 不無輕重倒置之歎, 言出下位, 則斥而罪之, 事關大僚, 則寬以容之. 初之似可者, 後或爲非, 事之曰是者, 亦不明報, 是非, 或不免相混, 處分, 或不免有撓, 此豈群下所望於初政者哉? 鳳輝犯逆之罪, 實爲諸賊之倡, 決不可一日容貸, 而合啓薄罰之請, 常此不許, 輒以洞知其心事爲敎, 臣未知殿下, 果以鳳輝, 謂眞無其罪耶? 殿下又嘗以不藏怒爲敎, 此誠聖德之辭, 臣實欽歎, 而猶有憾焉. 合啓中所引書經程註, 實爲討鳳輝之公案, 殿下反以予何能行舜之事爲敎, 不藏怒與誅四凶, 俱是大舜之事, 而容護國賊, 則必稱舜之不藏怒, 靳允臺啓, 則必曰予何能行舜之事, 臣於是, 竊不勝訝惑之至. 夫以大舜不藏怒之仁, 及其誅彼四凶也, 示以至公至正之典, 豈舜不足於不藏怒而然耶? 古聖王無私喜怒, 此可見矣. 臣願殿下, 有不當怒而怒, 則必法乎舜之不藏, 因其跡而誅之, 則亦法乎舜之討凶焉. 宣擧·拯父子之悖義亂常, 實是聖祖之亂臣, 斯文之讒賊也. 今乃殿下, 克遵肅廟之遺敎, 已復道峯之享儀, 則陰陽黑白, 決不容兩立, 而惟彼官爵之追復, 享祀之復擧, 尙未釐正, 至於致雲, 凶逆餘種, 世濟其惡, 戕賢毒正, 挺身效力, 三朝賓師之大老, 至謂之巨猾, 敢爲己巳凶黨, 猶不加之悖言, 山林養德之儒宗, 至謂之謂君可讐, 敢售嫁禍斯文之凶計, 渠雖急於報復私怨, 獨不念肅廟之盛意, 而忍爲此慘毒之擧耶? 論其情狀, 萬萬絶痛, 固宜亟加之罪, 以扶斯道, 而尙今寂然, 大猶如此, 其他可推, 向臣所謂忠逆不分, 賢邪不審者, 正指此等處也. 伏願殿下, 嚴討逆之義, 敦繼志之孝, 亟允兩司之爭論, 亦遵先朝之處分, 仍正致雲輩誣辱先正之罪, 則神人胥悅, 士林相慶, 蕩平之治, 自此基矣, 豈不休哉? 且唯諾諸臣, 屢載投畀, 未蒙大霈, 不審殿下, 謂其罪何如, 而猶靳恩赦耶? 其時同罪之人, 已多先放, 彼數三在謫之臣, 豈無向隅之之歎乎? 臣願竝賜疏釋, 以示一視之仁焉. 且臣於疏末, 竊附古人先格之義, 略陳一二狂僭之言, 臣愚死罪. 伏瞯殿下英明太過, 剛毅少欠, 政令施措之方, 或未免叢挫之歎, 幽明黜陟之典, 或未見撥轉之勇. 至於聽言之際, 少拂於聖心, 則頗欠虛受之美, 行事之間, 先定於睿意, 則不存留難之念, 雖受諫如流, 猶慮其罔聞讜言, 雖舍己從人, 猶恐其或歸偏蔽, 以殿下睿學之高明, 豈不念及於此耶, 而況君臣之分, 雖截相須之義甚殷. 若或以輕視臣隣之心, 留著於方寸之中, 則其流之弊, 必至於獨運聖智, 從己所欲而後已, 可不懼哉? 臣知殿下, 必不有此, 而猶且言之不已者, 殿下每以尙質之敎, 輒諭群臣, 故臣亦以端本之言, 仰勉聖上, 唯殿下, 勿以人廢其言, 深加澄省, 俾爲戒勅之道, 不勝萬幸, 臣無任云云.

영조 영조 1년 (1725년 雍正(淸/世宗) 3년 영조 1년 2월 영조 1년 2월 3일

승정원일기 586책 (탈초본 31책) 영조 1년 2월 3일 신미 18/19 기사 1725년 雍正(淸/世宗) 3년적임자가 아니므로 淑嬪墓 神道碑 碑文을 製述하는 직임의 遞差를 청하는 朴弼成의 상소

○ 錦平尉朴弼成疏曰, 伏以臣千萬意外, 忽承淑嬪墓所, 神道碑製述官差下之命, 臣誠驚惶罔措, 久而靡定. 竊伏惟念臣猥蒙列朝恩私, 忝居儀賓, 致位崇班, 而少而失學, 矇無見識. 至於文字, 實同聾瞽, 雖循〈例〉疏章尋常札翰, 猶且艱難苟且, 不成辭理, 此非臣飾辭自解, 寔是通朝之所共知, 則今此金石文字, 表揚徽德者, 何等重大, 而遽及於萬萬不似之臣身, 不獨臣自驚愧, 亦且駭人瞻聆. 伏乞聖慈, 曲賜諒察, 亟遞臣製述之任, 以重事體, 以安私分, 不勝萬幸. 答曰, 省疏具悉卿懇. 今玆碑文, 以卿製述之命, 予意有在. 卿之文翰, 足以堪承, 卿其體予至意, 安心勿辭, 仍卽製進.

영조 영조 1년 (1725년 雍正(淸/世宗) 3년 영조 1년 2월 영조 1년 2월 4일

승정원일기 586책 (탈초본 31책) 영조 1년 2월 4일 임신 23/26 기사 1725년 雍正(淸/世宗) 3년吳命季가 趙泰億에게 傳諭한 결과를 보고함

○ 記事官吳命季, 臣敬奉聖諭, 傳宣于左議政趙泰億處, 則以爲, 臣自速愆尤, 罪名狼藉, 日夕所望, 只在於遄伏刑章, 而史官, 亘月相守, 命召輒命還授, 席藁俟命之中, 尤以是惶縮憫迫矣. 伏聞昨日, 因有新卜之擧, 臣被序陞之命, 此尤非被劾中所可得者, 一倍懍惕, 無地自容. 不自意特賜別諭, 辭旨勤贄, 逈越常倫, 負罪賤臣, 何以獲此, 感激涕泣, 五情迷爽. 臣前後疏啓, 乞收史官, 非止一再, 誠未上格, 致此許久淹留, 不但臣心之日積惶憫而已, 貽廚傳之弊, 損國家之體, 誠非細矣. 乃蒙聖心曲諒, 特許召還, 而至以安卿心爲敎, 臣尤不勝萬萬感幸之至. 命召雖有須勿更上之敎, 臣旣離前職, 法當還納, 今朝已令錄事, 齎呈云矣. 當此臺啓方張之日, 以不可循例書啓之意, 言于大臣, 則大臣以爲, 旣承別諭, 不敢無對云, 故惶恐仰達. 臣則依聖敎入來之意, 敢啓. 傳曰, 知道.

영조 영조 1년 (1725년 雍正(淸/世宗) 3년 영조 1년 2월 영조 1년 2월 4일

승정원일기 586책 (탈초본 31책) 영조 1년 2월 4일 임신 25/26 기사 1725년 雍正(淸/世宗) 3년병세 등을 이유로 本職과 兼任의 遞差를 청하는 鄭載岳의 상소

○ 知敦寧鄭載岳疏曰, 伏以臣年老病深, 視聽俱閉, 人事都絶, 從宦望斷, 而前後除拜, 恩榮絶異, 惶感之極, 不敢言私. 只知承命之爲恭, 不覺濫冒之罪大, 强策殘骸, 間或進參候班, 思伸分義而已. 又於千萬夢寐之外, 忽有知義禁特除之命, 卑微如臣, 何以叨此? 雖在常時, 固已萬萬不稱, 況當親鞫之日, 責任尤緊者乎? 決知其不敢當, 而庚牌之下, 違傲不承, 亦賤分之所不敢, 不得不趨詣禁扄之外, 以爲陳疏乞解之計矣. 及到闕下, 鞫事方張, 號籲路阻, 計無所出, 忍死肅命, 入參諸臣之後, 而臣之全無知覺, 不足有無之狀, 聖鑑亦已下燭, 臣不敢更爲煩陳, 而且臣於連日參鞫之餘, 病情猝劇, 幾乎昏窒, 實有汚穢淸禁之慮, 不能復入前席, 徑自退出, 而帳殿未撤之前, 遽還私次. 雖在病劇昏昏之中, 猶知萬萬惶悚, 留在闕下, 以待推鞫姑罷之命矣. 家人來護者, 擔舁還家於不省之中, 達夜調治, 幸得回甦, 勢雖使然, 迹涉自便, 於是乎又添偃蹇之罪矣. 臣之所帶諸任, 俱是匪分之職, 而罪戾病勢, 又如是深重, 則其何可一日虛帶, 自速瘝曠, 重汚名器也哉? 伏乞聖慈, 亟遞臣本兼諸任, 仍治臣任便退歸之罪, 以安私分, 以肅朝綱, 不勝萬幸. 答曰, 省疏具悉. 卿年旣高, 所辭誠然, 兼帶兩職, 竝爲許遞, 以示予優老之意焉.

영조 영조 1년 (1725년 雍正(淸/世宗) 3년 영조 1년 2월 영조 1년 2월 6일

승정원일기 586책 (탈초본 31책) 영조 1년 2월 6일 갑술 9/14 기사 1725년 雍正(淸/世宗) 3년李光佐에게 傳諭한 결과를 보고하는 李檥의 서계

○ 假注書李檥書啓, 臣承命馳往于忠淸道公山儒城村慈恩洞議政府領議政李光佐所住處, 傳宣聖旨, 仍傳命召, 則以爲, 臣席藁竢命中, 伏蒙天地父母, 特降恩諭, 實出尋常萬萬, 臣九頓莊誦, 字字血淚. 聖上何取於臣無狀, 而昭察洞曉, 終始再生之恩, 一至於此, 刻肝鏤骨, 豈足以形臣寸心? 顧念臣此生, 更無以圖報萬一, 只自仰戴罔極之恩造, 中抱無涯之銜結, 生而祝聖於日夜, 死亦不化於九原, 惟此赤忱, 天日亦庶幾下燭, 尙安敢以枝辭煩浼乎? 至於命召, 職秩去身之日, 自當收回, 承此聖敎, 敢思違越, 而臺啓發後, 不容一刻奉留, 祗納之外, 實無他道. 辜負天恩, 萬戮是竢, 尙冀千萬回燭, 亟寢還授, 而史官之以偕來相守, 尤有傷於懋實之道. 竝命召還, 俾國體不至於重損, 卽臣窮蹙焦迫之情, 亦可得以少紓, 不勝泣禱之至, 臣何敢爲循例附奏, 而旣伏承恩諭, 不敢不仰對, 尤增死罪云矣, 敢啓. 傳曰, 知道.

영조 영조 1년 (1725년 雍正(淸/世宗) 3년 영조 1년 2월 영조 1년 2월 8일

승정원일기 586책 (탈초본 31책) 영조 1년 2월 8일 병자 37/47 기사 1725년 雍正(淸/世宗) 3년尹恕敎의 拿鞫嚴問, 李森의 絶島圍籬安置, 李明彦의 絶島安置, 沈檀의 削奪官爵 등을 청하는 金相奭의 상소

○ 正言金相奭啓曰, 向來尹恕敎之疏論金姓宮人事也. 其所謂此賊供奉已久, 所愛亦愛等語, 指意叵測, 遣辭陰凶, 此等情節, 不可不嚴加究覈, 請命拿鞫嚴問. 李森, 與賊鏡, 結爲死交, 密地追隨, 蹤跡陰秘之狀, 路人之所知也. 至以其弟, 爲賊鏡之親校, 賊鏡之弟, 爲渠之密裨, 互托心腹, 潛通謀議, 其身雖二, 其心則一也. 況賊鏡罪狀彰著之後, 乃敢送校致贐, 無所顧忌, 渠疏所謂自湖營上來後, 拘於體統, 一番往見云者, 其所欺罔掩諱之狀, 尤極痛惡也. 其身爲將臣, 交通惡逆之罪, 不可不嚴懲, 請李森亟命絶島圍籬安置. 今我殿下, 以肅廟之子, 大行大王之弟, 逮至今日, 光御大位, 承祖宗之付托, 叶臣民之愛戴, 八域皷舞, 一國慶頌, 今日北面於殿下者, 孰敢有橫生異意於其間, 而李明彦, 乃敢以援立擁立等語, 肆然書之於章奏之間, 蓋其兇計, 出於脅持君父, 使不得措手, 少有臣子之心, 何敢若是其放肆無嚴耶? 如此凶悖之徒, 不可一日置之於輦轂之下, 削黜之罰, 不足以懲其罪, 請李明彦, 絶島安置. 頃者臺臣, 以斯文是非, 備局回啓, 諸臣竝請削黜, 則卽命喉院, 其時回啓諸臣, 使之書入, 而日昨備局, 以不知主張回啓之人爲言, 政院以此啓稟, 則聖上, 至以事久之人, 不必追論爲敎, 臣於是, 竊不勝慨然也. 噫, 肅廟當日處分, 至正至明, 垂裕後昆, 則爲臣子者, 孰敢容議於其間, 而敢以非先王本意, 一筆句斷, 無少顧忌, 在殿下繼述之道, 其時回啓諸臣, 所當嚴加譴責, 豈可以事在旣往, 置而勿論哉? 況今日備局諸堂, 其時回啓主張之人, 萬無不知之理, 而成命之下, 互相推諉, 終不直陳之狀, 尤爲萬萬無嚴, 玆事斷不可任其掩覆而置之, 其時回公郞廳, 必當詳知, 請命從實指陳, 依前臺啓, 施以削黜之律. 判中樞府事沈檀, 以己巳餘黨, 負犯至重, 見枳淸議者, 殆三十年矣. 及夫得志之後, 投合賊鏡, 戕害善類, 其慘毒之狀, 固已痛惋, 而況其名, 緊出於白望之招, 在渠自處之道, 固當縮伏俟罪之不暇, 何敢抗顔於天日之下, 而前後除命, 輒皆揚揚出肅, 仍因蹲冒, 了無惶蹙之意, 千人所指, 物情愈駭, 決不可置而不論, 請判中樞府事沈檀, 削奪官爵, 門外黜送. 逆鏡辛丑之疏, 尙忍言哉? 實是爲人臣子所不忍聞所不忍言者, 而窮兇情節, 未及究得, 徑先置法, 神人之憤菀, 已不可言, 而至於疏下六人, 旣與鏡賊, 同聲合辭, 濟其凶逆, 則初無首從之可分, 而特以官秩之高下名次, 有先後而已. 究其心腸, 則一而二, 二而一者也. 鏡賊之勘以次律, 已是失刑之大者, 況使六賊, 終逭天討, 罰止竄配, 則王綱, 何所扶植, 凶徒, 何所懲畏乎? 大論徑停, 輿情益激, 請逆鏡疏下六賊, 亟命拿鞫嚴問, 快正王法. 申致雲, 以賊冕之孫, 亂家之子, 不齒人類, 積怨淸議, 當邪黨秉柄之日, 諂附群凶, 濫仄淸顯, 欲爲逞憾効力之計, 敢售毒正誣賢之手, 乃發先正臣權尙夏追奪之啓, 至謂之依倚巨猾誣辱之言, 溯及師門, 末復以謂國可讐, 謂君可叛等語, 極口醜衊, 其所爲言, 便同急書, 噫嘻痛矣. 讐國叛君, 何等惡逆, 雖在凡人, 固不可以此猝然加之, 況三朝禮遇, 一代宗仰之儒賢, 忽地誣辱, 無所疑憚, 士林之憤痛駭惋, 爲如何哉? 噫, 其曾祖賊冕, 附麗自點, 潛通彼中, 殱滅諸賢, 貽禍國家之狀, 昭載於孝廟朝親鞫文案, 則渠何敢擧顔於搢紳之列, 而歲月旣久, 耳目稍遠之後, 肆然爲反噬之計, 論其情狀, 萬萬絶痛, 如此誣賢毒正之類, 不可無嚴懲之道, 請副修撰申致雲, 亟命遠竄. 答曰, 不允. 第四件事, 問于備郞後, 稟處.

영조 영조 1년 (1725년 雍正(淸/世宗) 3년 영조 1년 2월 영조 1년 2월 8일

승정원일기 586책 (탈초본 31책) 영조 1년 2월 8일 병자 46/47 기사 1725년 雍正(淸/世宗) 3년許錫의 構誣를 받은 일 등을 이유로 仕版에서 삭제해 주기를 청하는 金東弼의 상소

○ 工曹參判金東弼疏曰, 伏以臣曩遭人言, 情地危阨, 投章出城, 竄身田里, 義決引廢, 跡涉逋慢, 律以彝憲, 參以時議, 是宜斥黜之痼廢之, 不復掛名於朝籍, 而不自意冬官佐貳之命, 忽及於逬伏俟譴之日, 誤恩濫加, 以罪爲寵, 未知無狀如臣, 何以獲此於聖明之下哉. 以首頓地, 涕血交流, 顧臣蹤地, 旣無去就之可論, 則宜卽上章請譴, 以俟處分, 而疾病沈頓, 神思昏綴, 迄未能治上文字, 泯默多日, 今始略暴情實, 惟聖明之俯察焉. 噫, 臣於向來, 久玷近密, 昏昧疎率, 自速愆尤, 前後所遭, 罔非可驚可怕, 而批旨之間, 累勤開釋, 辭單之入, 輒煩還給, 是殿下察臣於衆怒群斥之中, 拔之坑坎, 而置之袵席, 臣之頂踵, 莫非殿下賜也. 臣雖冥頑, 感激心肝, 區區一念, 唯期隕結, 則赴湯蹈火, 亦所不辭, 況除旨荐降, 眷願不置, 在臣分義, 豈敢冥然無動, 而臣之不敢復出於世路, 旣已自畫於投疏逬出之日, 伏想聖明, 亦已俯悉之矣. 夫許錫疏中許多構捏之言, 無非人臣之極罪, 至若潛圖內移一款語, 指意萬萬危怖, 爲人臣而聞此言, 不大驚動? 是眞人理滅絶, 不可自立於覆載之下矣. 必杜門空山, 鏟跡當世, 以沒其齒而後, 方可得以超脫其惡名, 而備列於人數, 臣之苦心, 可質神明, 殿下如欲憐臣而終始全安之, 則亦宜亟許鐫削, 容臣自屛於窮鄕草菜之中, 以快人心, 免陷危機耳. 今若不然, 則後之構臣者, 又未知翻出何等罪名, 而擠之於何等之地, 區區至懇, 亶出肝膈, 臲𡰈之蹤, 已斷更進之路, 受恩如天, 圖報無地, 瞻望雲霄, 但有悲涕而已. 且臣伏聞頃者不言三司之削黜現告也, 臣名旣入而旋漏云. 臣誠莫知其何故, 而當此誣一世以必曰鏡黨, 驅諸一網之日, 臣何敢以倖免爲幸, 而獨自晏然乎? 又伏見戶曹判書吳命恒之疏, 以章奏間倂論兄弟, 有傷倫義, 爲其難進之端, 臣於筵席, 亦嘗有承問仰對之事, 而臣之本意, 只以重臣之受國重任, 需用未卒, 而遽有此情地之窮蹙, 國事泮渙, 公議嗟惜, 適承俯詢之音, 略暴其心事, 冀有以勉出, 而倉卒奏對之際, 自不覺其句語之差跌, 雖非出於故擧昆季, 較論短長之意, 而緣臣失言, 致使重臣自劃乃已, 臣之不安, 又一倍矣. 伏乞聖明, 亟命有司, 施臣應被之律, 使邦憲無隳, 微分自靖, 仍令選部, 刋名仕版, 勿復撿擧, 俾臣得以優游丘壑, 涵泳聖澤, 不勝萬幸. 答曰, 省疏具悉. 卿其勿辭, 從速上來行公.

영조 영조 1년 (1725년 雍正(淸/世宗) 3년 영조 1년 2월 영조 1년 2월 8일

승정원일기 586책 (탈초본 31책) 영조 1년 2월 8일 병자 49/47 기사 1725년 雍正(淸/世宗) 3년金時發과 親嫌이 있다는 등의 이유로 兼任의 遞差를 청하는 權𢢜의 상소

○ 左尹權𢢜疏曰, 伏以臣之情勢, 實難更廁周行, 而聖批開釋之後, 不敢一向撕捱, 黽勉趨承, 因仍冒據, 反顧循省, 固多愧恧, 而金吾新命, 又下於夢寐之外, 未知臣是何人, 而誤恩之荐降至此耶? 爲謝本職, 雖已祗肅恩命, 而區區私義, 竊有萬萬危蹙者, 不得不冒死仰籲於宸嚴之下, 以冀聖明之垂察焉. 本府時囚罪人金時發, 卽臣之甥姪也. 橫罹文罔, 陷於罔測之科, 滯囚四載, 尙在嚴訊之中, 臣以有親嫌之人, 遽授按治之任, 揆以事理, 斷無行公之勢, 當此諸堂不備, 衆囚多滯之日, 尤不宜緣臣嫌礙, 致有虛曠. 伏乞聖慈, 俯垂諒察, 將臣兼帶, 亟許鐫遞, 以便公私, 不勝萬幸. 答曰, 省疏具悉. 卿勿過辭, 從速行公.

영조 영조 1년 (1725년 雍正(淸/世宗) 3년 영조 1년 2월 영조 1년 2월 11일

승정원일기 586책 (탈초본 31책) 영조 1년 2월 11일 기묘 21/21 기사 1725년 雍正(淸/世宗) 3년孝行이 卓異한 李洮의 포상을 청하는 李混 등의 계

○ 全城君混·礪山君枋·驪川君增·咸平君泓·咸陵君極·密陽君梡·洛豐君楙等疏曰, 伏以先王禮陟, 日月易邁, 因山奄過, 草荄已宿, 攀號莫逮, 普慟彌切, 伏惟聖上哀慕罔極, 益復何堪? 仍念臣等, 忝在宗戚之列, 歷事累朝, 致位崇顯, 前後恩寵, 淪肥浹髓, 而涓埃莫酬, 桑楡已迫, 平日願忠之心, 無以自見, 今當嗣服之初, 追先王報殿下之忱, 靡不用極, 則凡所有懷, 豈但惶猥而囁嚅, 以自阻於我聖明哉? 臣等竊覵殿下, 英明邁古, 聰睿不世, 諒闇深墨之中, 綜理萬機, 大小事爲, 靡有闕失, 始初淸明之化, 拭目可觀, 而臣等耿耿愛君之誠, 則惟在於聖而益聖. 伏願聖上, 益加勉勉, 敦實行懋實德, 推以節用而愛民, 以盡祈天永命之道, 無墜我先王艱大之投, 則宗社無彊之休, 實基於玆矣. 且臣有一二所懷, 敢此附陳焉. 昨年冬, 有八九宗臣, 特命封君, 耆老諸宗, 別加異恩之擧, 可見聖上待公族, 出尋常萬萬, 而至於近日親臨殿講, 特施加資之恩, 且令宗臣, 入侍法筵, 依肅廟朝古例, 懋學敦親之誠, 遵先罔愆之意, 藹然於辭旨之間, 凡在瞻聆, 孰不欽仰, 而抑又有一事可言者. 目今穆陵支屬, 凋零殆盡, 在王曾孫, 不過數人, 而其中花陵君臣洮, 自在少時, 已有孝稱, 今以大略言之, 當其慈毋之疾革也, 刲指替藥, 祈天乞命, 及其遘慘, 哀毁有踰, 侍墓三年, 啜粥屛菜果, 朝夕上塚, 號哭不已, 山爲之動, 水爲之咽, 其顔色之慼, 哭泣之哀, 聞者莫不酸鼻, 其所至行, 實有古孝子難及之事, 此非獨臣等之言, 抑亦同宗之所共知也. 今其年紀衰邁, 疾病且痼, 如此孝行卓異之人, 當今孝理之下, 宜有旌閭褒賞之擧, 以爲激勸末俗之地. 粵在肅廟朝, 臣混父朗原君偘, 疏陳以瀛萊君臣洬及淸川君臣濂孝行卓異, 有別施褒旌之擧, 且蓬山君臣炯信曁海寧君臣伋, 俱以年迫七十, 亦蒙超資之恩, 此誠敦親優老之盛意, 前後一揆, 而在聖上繼述之道, 亦有光焉. 仍伏念, 故判書臣金鎭圭, 爲宗簿寺提擧也, 宗臣中有行誼之人, 宜令本寺啓聞褒贈事, 陳達於榻前蒙允, 此實曾已定奪, 而未及擧行者也. 此外諸宗臣中, 如又有行誼表著, 而淹滯卑位者, 亦令宗簿寺抄啓, 以爲崇奬之地, 臣等職在宗戚之末, 事係宗屬, 宜無不言, 故玆敢冒溷. 伏願聖上, 竝賜察納焉. 臣等無任瞻天屛營祈懇之至, 謹昧死以聞. 答曰, 省疏具悉卿等之懇. 以宗戚之臣, 首陳勉戒之言, 深用感歎, 可不體念焉? 疏中旌褒之請, 二品宗戚中, 有此特異之事, 誠竊歎賞, 而亦有先朝已行之典, 其可無褒嘉之道乎? 其令該曹, 依瀛萊君·淸川君例擧行, 而特授正二品之職, 以示予優老敦親之意, 此外宗臣中孝行卓異者, 依先朝定奪, 其令該寺, 從實問啓焉. 書曰, 以親九族, 九族旣睦, 治國平天下之要道, 不外乎此, 今觀卿等之疏, 可見睦族之誠, 予雖否德, 所仰體者, 先朝盛意也. 卿等益加勉旃, 永固親親之意.

영조 영조 1년 (1725년 雍正(淸/世宗) 3년 영조 1년 2월 영조 1년 2월 13일

승정원일기 586책 (탈초본 31책) 영조 1년 2월 13일 신사 29/37 기사 1725년 雍正(淸/世宗) 3년상소에서 金姓 宮人에 관한 일을 논했던 尹恕敎의 拿鞫嚴問, 金一鏡과 가까이했던 李森의 絶島圍籬安置, 君父를 위협했던 李明彦의 絶島安置, 金一鏡에게 投合했던 沈檀을 削奪官爵하고 門外黜送할 것 등을 청하는 鄭宅河 등의 계

○ 獻納鄭宅河, 正言金相奭啓曰, 向來尹恕敎之疏論金姓宮人事也, 其所謂此賊供奉已久, 所愛亦愛等語, 指意叵測, 遣辭陰凶, 此等情節, 不可不嚴加究覈, 請命拿鞫嚴問. 李森, 與賊鏡, 結爲死交, 密地追隨, 蹤跡陰秘之狀, 路人之所知也, 至以其弟爲賊鏡之親校, 賊鏡之弟爲渠之密裨, 互托心腹, 潛通謀議, 其身雖二, 其心則一也. 況賊鏡罪狀彰著之後, 乃敢送校致贐, 無所顧忌, 渠疏所謂自湖營上來後, 拘於體統, 一番往見云者, 其所欺罔掩護之狀, 尤極痛惡也. 其身爲將臣, 交通惡逆之罪, 不可不嚴懲, 請李森, 亟命絶島圍籬安置. 殿下, 以肅廟之子, 大行大王之弟, 逮至今日, 光御大位, 承祖宗之付托, 叶臣民之愛戴, 八域皷舞, 一國慶頌. 今日北面於殿下者, 孰敢有橫生異意於其間, 而李明彦, 乃敢以援立擁立等語, 肆然書之於章奏之間, 蓋其凶計, 出於脅持君父, 使不得措手, 少有臣子之心, 何敢若是其放肆無嚴耶? 如此凶悖之徒, 不可置之於輦轂之下, 削黜之罰, 不足以懲其罪, 請李明彦, 絶島安置. 判中樞府事沈檀, 以己巳餘黨, 負犯至重, 見枳淸議者, 殆三十年矣, 及夫得志之後, 投合賊鏡, 戕害善類, 其慘毒之狀, 固已痛惋, 而況其名, 緊出於白望之招, 在渠自處之道, 固當縮伏竢罪之不暇, 何敢抗顔於天日之下, 而前後除命, 輒皆揚揚出肅, 仍因蹲冒, 了無惶蹙之意, 千人所指, 物情愈駭, 決不可置而不論, 請判中樞府事沈檀, 削奪官爵, 門外黜送. 逆鏡辛丑之疏, 尙忍言哉? 實是爲人臣子所不忍聞所不忍言者, 而窮兇情節, 未及究得, 徑先置法, 神人之憤鬱, 已不可言, 而至於疏下六人, 旣與賊鏡, 同聲合辭, 濟其凶逆, 則初無首從之可分, 而特以官秩之高下, 名次有先後而已, 究其心腸, 則一而二, 二而一者也. 鏡賊之勘以次律, 已是失刑之大者, 況使六賊, 終逭天討, 罰至竄配, 則王綱何所扶植, 凶徒何所懲畏乎? 大論徑停, 輿情愈激, 請逆鏡疏下六賊, 亟命拿鞫嚴問, 快正王法. 申致雲, 以賊冕之孫, 亂家之子, 不齒人類, 積怨淸議, 當邪黨秉柄之日, 諂附群凶, 濫廁淸顯, 欲爲逞憾効力之計, 敢售毒正誣賢之手. 乃發先正臣權尙夏追奪之啓, 至謂之依倚巨猾, 誣辱之言, 溯及師門, 末復以謂國可讐, 謂君可叛等語, 極口醜衊, 其所爲言, 便同急書, 噫嘻痛矣. 讐國叛君, 何等惡逆, 雖在凡人, 固不可以此, 猝然加之, 況三朝禮遇, 一代宗仰之儒賢, 忽地誣辱, 無所疑憚, 士林之憤痛駭惋, 爲如何哉? 噫, 其曾祖賊冕, 附麗自點, 潛通彼中, 殲滅諸賢, 貽禍國家之狀, 昭載於孝廟朝親鞫文案, 則渠何敢擧顔於搢紳之列, 而歲月旣久, 耳目稍遠之後, 肆然爲反噬之計, 論其情狀, 萬萬絶痛. 如此誣賢毒正之類, 不可無嚴懲之道, 請前副修撰申致雲, 亟命遠竄. 頃以備局回啓諸堂請罪事, 有所論啓, 而有問于備郞, 稟處之命, 故果爲姑停矣. 昨伏見下政院之敎, 又有置之之命, 臣等於此, 竊不勝慨然之至. 夫備局啓語中, 所引司馬光之言, 雖爲藉重古人之計, 而自不覺誣逼先朝之歸, 宋之神宗, 壅蔽於王·呂輩誤國之奸, 變亂舊章, 毒遍生靈, 及夫末年, 深加悔悟, 屢示罷改之意, 則其果一毫彷彿於先朝明正之擧耶? 惟我肅宗大王, 定斯文之是非, 作後來之貽謨, 斥邪衛道之嚴, 可以俟百世不惑, 而渠輩, 乃敢急於黨私, 罔念炳若之聖訓, 誣引不當引之語, 肆然爲眩亂之計, 至於非先王本意一段語, 尤極絶悖, 少無顧忌, 其罪可勝誅哉? 聖上旣以其所引喩, 雖不穩當爲敎, 則亦已照燭其罪狀, 而惟以現告大臣, 反寢成命. 噫, 負犯輕重, 不係於官職大小, 而其附私黨誣先朝之罪, 終不可不討, 則豈可以事關大臣, 有所持難, 曲加容貸也哉? 旣令稟處, 旋復置之, 處分顚倒, 輿情愈菀. 請備局回啓諸堂, 依前臺啓, 亟命削奪官爵, 門外黜送. 答曰, 勿煩.

영조 영조 1년 (1725년 雍正(淸/世宗) 3년 영조 1년 2월 영조 1년 2월 16일

승정원일기 587책 (탈초본 31책) 영조 1년 2월 16일 갑신 10/12 기사 1725년 雍正(淸/世宗) 3년閔鎭遠 등이 入侍하여 鄭來周를 擧名하지 않은 문제, 白望에 관련된 사람에 대해 按問하는 것이 不當하므로 鞫廳을 설치하는 문제, 李重煥을 問目에 넣는 문제, 元情을 미처 稟處하지 못한 罪人을 還囚한 후에 照律하는 문제 등에 대해 논의함
.
○ 乙巳二月十六日, 禁府堂上請對入侍時, 上御進修堂. 判義禁閔鎭遠, 同義禁李裕民·李箕翊, 右承旨金相玉, 假注書韓顯謩, 記事官安晟, 記注官朴聖楷, 入侍. 鎭遠進伏曰, 連日風氣不佳, 不審, 聖體感冒之候, 已盡和解乎? 上曰, 其後, 更無有加之事矣. 鎭遠曰, 小臣聞入侍承旨所傳之言, 自上呼吸時, 甚有不平之候云, 不審, 有膈痰而然耶? 上曰, 常時有膈痰故, 然而蓋亦感候未盡和解之致也. 箕翊進伏曰, 判付中, 問郞都事, 各人等招辭, 據實納招, 俱無可問之端, 竝放送爲敎, 故纔已放送, 而更觀公事, 則鄭來周, 自上無擧名下敎之事矣. 臣等, 有不審之失, 惶恐待罪矣. 上曰, 旣曰各人等招, 則鄭來周自在其中, 不必以此待罪矣. 裕民曰, 鄭來周判付中, 旣不擧名下敎, 則固宜審愼, 而徑先放送, 惶恐待罪矣. 鎭遠曰, 臣則受香進詣懿陵, 故未得豫知, 而鄭來周判付中, 不爲擧名, 則一番陳稟後放送, 似爲詳備矣. 上曰, 鄭來周, 固無可問之事, 故當初判付中, 不爲擧名矣. 鎭遠曰, 頃因臺啓, 問郞都事, 旣命拿問, 而其所當問者, 只是其時爭詰之端, 故以此一款讞奏, 而至於白望招中本事, 則欲爲更爲陳稟矣. 不待自下陳達, 特命拿囚五人, 而此五人俱是望招中人, 則關係鞫獄, 固宜嚴覈其情節, 而望招中有擧事二字, 所謂擧事云者, 是何等罪犯耶? 事體重大, 自本府, 循例按問, 事甚不當, 設鞫嚴問, 恐不可已, 故敢此仰達矣. 裕民曰, 其在獄體, 推覈情實, 斷不可已, 而至於擧事二字, 萬萬驚心, 決不可循例按問矣. 箕翊曰, 諸臣業已備達, 而自本府循例按問, 終涉未安, 故更此仰達矣. 鎭遠曰, 昨日答臺啓之批, 以設鞫徑先爲敎, 聖意所在, 可以仰揣, 而以獄體言之, 決不當如是矣. 箕翊曰, 凡入於鞫招之人, 必一經推覈, 然後可以無冤矣, 豈可常置之於黯黮難明之地, 而不爲一番明覈乎? 在聖明治獄之道, 恐不當如是矣. 上曰, 此何待昨日入覽推案招辭, 然後知之也? 一鏡之疏, 卽虎龍之變書也. 其陰凶指意, 表裏相應, 一串貫來, 一鏡, 卽虎龍也, 虎龍, 卽一鏡也. 昨日臺批中, 一而二, 二而一者, 政謂此也. 向者親鞫時, 竝鞫虎龍者, 亦以此也. 以此觀之, 豈無脈絡之相通乎? 向時事, 外間亦必知之矣. 當初虎龍之招出也, 其爲驚心痛骨, 尙忍言哉? 以此初有引接宮僚之擧矣. 渠之所言, 旣犯惡逆, 則其在奉承大行朝德意之道, 爲臣子者, 豈可無痛懲之意乎? 且生置虎龍, 然後可尋其端緖, 而頃者設鞫正刑, 實出於迫不得也. 蓋在大行朝, 則予有所不得自由, 而在今日, 則旣於國體殊常, 亦於義理未安, 故不得已設鞫, 非出於一時私意也. 以鞫案觀之, 當初置而不書者, 其時委官, 雖或意有所在, 而鞫獄事體至重, 豈可以亂招而不書乎? 其招亦豈可謂亂招乎? 一鏡, 則暫時胥命, 旋卽按獄, 終至快於其心而後已. 若求其元惡, 則豈有加於逆鏡·賊虎者耶? 向來人之所爲, 只緣世道陷溺而至此也, 自古安有三年鞫獄乎? 蓋其意必欲盡殺一邊人而後已. 向非大行朝至仁厚德, 則在庭之臣, 其餘存者幾何? 今若更設鞫獄, 則實未知至於何境, 將何以收殺乎? 初不設鞫則已, 旣已設鞫, 則事體重大, 豈可中止乎? 以向來胥命之人觀之, 其曰, 緩流云者, 此所謂彼善於此者也. 然則其時胥命, 殊未可曉也. 鎭遠曰, 聖敎誠然矣. 上曰, 其中鄭宇寬, 德修·昌道之招, 豈有若此之招辭乎? 慘不忍汚口, 故其後, 雖出於朝紙者, 初不掛眼矣. 此蓋世道陷溺, 人心晦塞, 而乃至於此極也. 到今更起獄事, 豈非重難乎? 鎭遠曰, 小臣淺見, 聖敎恐有不然者矣. 書曰, 天討有罪, 凡討罪之際, 一循天理, 有罪者罪之, 無罪者宥之, 而亦於罪之之中, 或有一分可生之道, 則固當付之生議矣, 如是然後, 方可合於聖人好生之德. 今若只以事之重大而掩覆不問, 則此豈天討有罪之義乎? 其罪狀則必明白究覈, 使之畢露, 然後生殺之際, 每示愼重之意, 不容私意於其間, 可也. 向來禍故之家, 孰不刻骨痛心, 而此猶私家事, 至於上躬亦不免誣逼, 則凡爲臣子者, 莫不憤痛, 今若務快其心, 大行懲討, 則殺戮必過多矣. 臣亦知聖明所慮, 實在於此. 臣等, 固宜仰體聖意, 凡於推覈之道, 務歸平允而已, 何可徒事掩覆, 不覆其逆情乎? 獄體決不當如是矣. 箕翊曰, 以獄體言之, 負犯旣重, 則決不宜循例按問, 徒事掩覆, 而況入於其中之人, 雖或無罪, 亦無伸白之路矣. 上曰, 卿言是矣, 而判金吾之言, 可謂知予意矣. 慘被其誣衊, 則豈無積憤之心乎? 若徒事快心, 以至蔓延, 則亦恐有玉石難辨之慮矣. 只若論古之治世, 則必擧漢·唐, 漢·唐之國祚, 皆得綿遠者, 蓋有以基其仁厚之澤也. 孔子亦不曰, 雍也可使南面乎? 至於皇明, 則我國有尊周之義, 雖不敢索言, 而以其崇尙嚴苛, 竟致傾覆, 遂不復振, 則亦可謂鑑戒之在前矣. 今若問於五人, 而有可鞫之事, 則可以設鞫, 而今此五人之直爲設鞫, 終涉徑先矣. 鎭遠曰, 自上以玉石難辨爲慮, 而當務辨之之明, 何可豫慮其難辨, 而掩覆之乎? 推覈之際, 或有難辨者, 而施之以罪疑惟輕之典, 可也, 豈可以此顧藉, 而不爲之覈治乎? 上曰, 予心則斷無他意, 亦非一時顧藉而然也. 鎭遠曰, 昨日答臺啓之批, 以漢光武之量爲敎, 今時則異於光武時矣. 光武時則天下未定, 惟以得人材爲急, 勿論其人行誼名節之如何, 苟有可用之材, 則務皆收納, 欲令反側子, 自安者此也. 若天下已定, 君臣之義大定, 則當以綱常名義爲急, 反側子, 何可容貸乎? 是故漢高祖未得天下之時, 招亡納叛, 而旣得天下, 則斬丁公, 赦季布, 先儒以爲漢家基業. 蓋本於此, 以光武時事, 以之於今, 則恐不襯貼矣. 相玉進伏曰, 雖以堯·舜之世言之, 有曰刑期于無刑, 此言刑有罪, 而以至於無刑也, 是豈初不用刑之謂乎? 殿下每以安反側爲敎, 此有不然者. 其中, 亦豈無淸脫之類, 而初不明覈其罪之有無, 混歸之於反側之科, 此豈明白辨別之道乎? 上曰, 光武時事, 與今時異云者, 是矣, 而至於旣定未定, 不須言也, 只以自己事論之, 豈不相同乎? 不可以一己之私而快意矣. 鎭遠曰, 若以自己私意務快私讐, 則誠爲聖德之大累, 而殿下一身, 宗社所托, 謀害殿下者, 卽謀危宗社者也, 此是宗社之罪人, 豈殿下之私讐乎? 孟子曰, 湯伐葛, 四海之內皆曰, 非富天下也, 爲匹夫匹婦復讐也. 蓋湯之心, 只在於救民, 無一毫自私之念, 故天下信之也. 今殿下, 爲宗社討罪, 而無一毫報私怨之念, 則與成湯何異哉? 今以一己之私爲嫌, 則大聖人處心之道, 恐或近於狹隘矣. 相玉曰, 此豈殿下自私之事乎? 殿下之位, 卽祖宗之位也. 殿下雖以事關自己, 每欲包容, 事關殿下者, 乃是事關宗社, 則此豈非逆乎? 在國法, 在臣民, 所當必討而後已者也. 上曰, 卿等, 以堯·舜·成湯之事言之, 而予意則不然. 凡吾之自修之道, 無未盡者, 然後可以言此矣. 吾之工夫未盡, 則亦豈無可愼處, 而堯·舜·成湯之事, 豈可遽爲之乎? 鎭遠曰, 孔子曰, 以直報怨, 以直報怨云者, 怨之一字, 忘諸胸中, 而彼讐人, 有功則賞之, 有罪則討之, 一循天理之謂也. 若以事涉報怨爲嫌, 而不爲討罪, 則刑政紀綱, 必至紊亂, 而國不爲國矣. 相玉曰, 有所爲而爲, 便是私意也. 殿下, 雖以堯·舜·成湯之事, 予何敢爲爲敎, 而若以物各付物公, 喜怒之道, 勉勉加工, 則至於堯·舜·成湯之域, 豈其難哉? 上曰, 判金吾, 以漢高事爲言, 而若其招亡納叛, 比諸舜之成都成鄹, 果何如也? 雖曰, 未得天下之時, 以得人爲事, 而此則不然, 自古賢君, 何必招亡納叛而後, 得天下耶? 終非正當道理矣, 豈可以創業未創業爲言乎? 鎭遠曰, 舜則天下自歸之, 漢高則以己身取天下, 其勢自不同矣. 鎭遠曰, 柳重茂, 則當以何意思, 使之勿書, 發爲問目矣. 上曰, 依爲之. 出擧行條 鎭遠曰, 李重煥, 不但出於望招, 頃年與虎龍, 互相關連之跡, 彰露無餘, 其時推案, 亦爲取考, 如有可問者, 則添入於問目中, 何如? 上曰, 何事耶? 鎭遠曰, 臣其時在外, 未能詳知, 而蓋聞虎龍以重煥推爲元勳, 而重煥不肯當之. 故虎龍與重煥拿問而相爭云矣. 相玉曰, 其時, 虎龍以重煥當爲元勳事上疏, 而政院不捧後, 因臺啓拿囚, 與重煥至於累推矣. 上曰, 以此觀之, 則其招中所言, 豈不符合乎? 鎭遠曰, 當拈出此段, 同入問目中矣. 上曰, 依爲之. 出擧行條 鎭遠曰, 當初問郞, 只隱罪人口達, 而書之文案, 故罪人名字, 或有音相似而誤書者, 勢所固然, 卽今張宇相, 則不得推尋, 京兆, 方爲考籍, 而望招中以爲, 宇相則不知, 其子代行, 而字天授, 名不記云, 以其子字天授者, 訪問現出後, 拿問, 何如? 上曰, 依爲之. 鎭遠曰, 沈壽觀之名, 推案中, 則書之以壽字, 而渠之本名, 則乃受字云, 似不當直爲捧招, 觀各人招辭, 明白名出之後, 當爲推問矣. 上曰, 依爲之. 出擧行條 鎭遠曰, 見推案, 則望招中, 元徵子日世, 往來其家, 多有綢繆之迹云. 日世, 亦爲拿來憑問, 何如? 上曰, 非渠往來之言矣, 果是緊出乎? 鎭遠曰, 渠旣往來矣, 吳瑞鍾, 亦言於渠云矣. 箕翊曰, 日世, 乃是緊出者也. 上曰, 各人等按問後, 當爲次第行之矣. 出擧行條 鎭遠曰, 望招中, 渠之妻男李世重, 持銀貨往來云, 其間陰秘情迹, 世重必詳知之, 李世重, 拿問, 何如? 上曰, 所謂亂招中有之乎? 鎭遠曰, 後招中有之矣. 上曰, 吳瑞鍾旣死, 今無彼此面質之路, 虎龍亦已死, 肯綮俱無所存, 則似難盤詰, 而得其情矣. 鎭遠曰, 此等人, 與賊虎結爲腹心, 而其招中, 最爲緊出, 不可不拿覈矣. 上曰, 然亦必有可覈之端矣, 觀其各人之招, 更爲稟處, 可也. 出擧行條 鎭遠曰, 頃者, 有特敎元情未稟處罪人, 放送之命, 而以獄體言之, 極爲未妥. 其罪人等, 今當照律, 而豈可使罪人, 坐在其家而照律乎? 還囚後照律, 何如? 上曰, 每以秋曹擊錚見之, 例有放送後, 議處之命矣. 鎭遠曰, 擊錚人則例爲放送後議處, 而他罪人, 則本無先放之規. 曾在先朝尹就商, 因臺啓被囚, 而議處前有放送之命, 故臣於其時, 陳達榻前, 還囚後行査矣. 上曰, 先朝乎, 大行朝乎? 鎭遠曰, 大行朝矣. 上曰, 其一則金鑮, 其一誰耶? 鎭遠曰, 金鑮旣已分揀, 其他當爲照律者, 有二人矣. 上曰, 近日, 金吾連未開坐, 必有滯囚之慮, 故有放送之命矣. 旣非重犯, 俱是輕囚, 則議處前放送, 似不至大害事理. 只旣放還囚, 事甚顚倒, 仍前下敎, 照律, 宜矣. 鎭遠曰, 使罪人在家而照律, 極爲未安, 獄體決不當如是矣. 上曰, 前無如此之事乎? 鎭遠曰, 此前所未有之事也. 若以滯囚爲慮, 後日開坐時, 還囚照律, 似爲得宜矣. 箕翊曰, 聖意雖出於滯囚之慮, 而此實有關後弊, 亦不可不念也. 上曰, 有關後弊之言, 誠是矣. 照律時還囚, 可也. 出擧行條 鎭遠曰, 臣以本府時囚罪人金時發事, 適有所懷, 故敢達矣. 時發, 以柝見關文之罪, 被囚已經四歲, 受刑亦已二十四次矣, 中間, 直以斬罪照律. 蓋律文曰, 實封公文, 至御前者, 中間邀截者, 其罪斬, 若邀取實封, 至五年, 都督府·六部·都察院者, 各減二等云, 今此關文, 非至御前者, 乃自京下送之關文, 而以斬照律, 可見其操縱生殺之狀矣. 設令實有其罪, 律不至死, 而四載滯囚, 卄餘次刑訊, 猶可矜惻, 況渠則抵死發明, 合有酌處之道, 惶恐敢達矣. 上曰, 若見公事, 則固欲下敎矣, 前冬以後, 只一番加刑, 連未開坐, 未見公事, 故未得下敎矣. 以渠之所犯觀之, 則當初擬律, 亦甚過當, 只四歲繫獄, 則不可無參酌之道, 遠地定配, 可也. 鎭遠曰, 時發, 卽金盛節之嫡姪, 故有緣坐本罪矣. 上曰, 渠之本罪, 有之乎? 兩罪俱發, 則例爲從重, 論從重施行, 可也. 鎭遠曰, 緣坐本無島配之法, 而時發諸弟, 當初皆定配於陸地矣, 臺啓, 以互相往來爲罪, 竝各移配於絶島, 其老母, 散送諸子於各島, 時發, 則四年受刑, 晝夜號泣, 將至死境云, 其情理, 可謂慘切, 且兄弟分配隣郡, 雖或有時相見, 亦胡至大罪乎? 依本罪, 還配陸地, 似合於孝理之政矣. 上曰, 此是盛節之姪耶? 俄亦言之矣, 盛節輩之招辭, 有不忍汚口, 至於方萬規而極矣. 此罪人, 不可輕議遷移也. 出擧行條 鎭遠曰, 臣來到政院, 伏見全羅監司權詹, 慶尙監司權以鎭, 江原監司李正臣狀啓, 則皆以民間事勢切急, 或請停水操, 或請停陸操, 或請停營將巡歷, 元狀啓, 以齋戒, 未及入啓, 而卽今農節已迫, 必須急速指揮, 然後民不至廢農, 未知, 許停耶, 仍令行之耶? 上曰, 今春則停止, 待秋爲之事, 分付, 可也. 出擧行條 相玉曰, 前刑曹參議安重弼, 以擊錚人埱刑推事, 有特罷之命, 此固出於敦親之意, 而蓋聞禁府則有請刑啓辭, 刑曹則曾於肅廟朝, 未寧中省減文書時, 刑曹擊錚人, 不爲稟啓, 直爲刑推事, 有所定式, 故埱於壬寅年擊錚時, 亦依例施刑云. 重弼之今番刑推, 非爲創始, 而遵行定式, 則今此譴罰, 似涉過中, 故敢達矣. 鎭遠曰, 初見傳敎, 極爲驚心, 重弼雖欠明敏, 本非妄人, 而有此擧措, 心竊爲怪矣. 及聞承旨之言, 則果是擊錚例刑云矣. 曾在肅廟朝未寧時, 爲省減文書, 刑曹擊錚人不爲稟啓, 直爲刑推事, 有所定式. 重弼, 不過依定式擧行, 以此被罪, 豈不冤乎? 上曰, 固欲下敎, 而以事之未久, 故姑未下敎矣. 埱旣異於忠衛口傳之宗室, 雖未付職, 旣是大君宗孫, 亦非代盡宗臣, 則秋曹豈可不稟而擅刑乎? 然有司之臣, 旣守三尺之法, 則固知譴罰之爲過, 亦非不知例刑, 而特命罷職者, 意有所在也. 一者啓稟, 固無不可, 而初不啓稟, 徑先擅刑, 則其不能審愼之失, 宜有警責之道故也. 安重弼敍用, 而此後則如此宗班, 先稟後刑事, 定式, 可也. 出擧行條 鎭遠曰, 重煥等五人設鞫事, 雖未蒙允, 事體重大, 與他罪人有異, 不可不移囚南間, 而使之嚴護守直, 以防外人交通矣. 上曰, 一依金時發例, 擧行, 可也. 出擧行條 諸臣遂退出.

영조 영조 1년 (1725년 雍正(淸/世宗) 3년 영조 1년 2월 영조 1년 2월 18일

승정원일기 587책 (탈초본 31책) 영조 1년 2월 18일 병술 43/48 기사 1725년 雍正(淸/世宗) 3년李森의 絶島圍籬安置, 李明彦의 絶島安置, 沈檀의 削奪官爵, 金一鏡 疏下 6賊의 拿鞫嚴問, 申致雲의 遠竄, 備邊司 堂上들의 削奪官爵을 청하는 鄭宅河의 계

○ 獻納鄭宅河啓曰, 尹恕敎請命拿鞫嚴問. 措語見上 李森, 與賊鏡, 結爲死交, 密地追隨, 蹤迹陰秘之狀, 路人之所知也, 至以其弟, 爲賊鏡之親校賊鏡之弟, 爲渠之密稗, 互托心腹, 潛通謀議, 其身雖二, 其心則一也. 況賊鏡罪狀彰著之後, 乃敢送校致贐, 無所顧忌, 渠疏所謂, 自湖營上來後, 拘於體統, 一番往見云者, 其欺罔掩諱之狀, 尤極痛惡. 且於國恤初, 人心危疑, 則宿衛之任, 何等嚴重, 而賊鏡之再次突入陣中也. 出送令旗許入, 而反罪執法之將官, 其身爲將臣, 交通惡逆之罪, 不可不嚴懲. 請李森, 亟命絶島圍籬安置. 請李明彦絶島安置. 措語見上 判中樞府事沈檀, 以己巳餘黨, 負犯至重, 見枳淸議者, 殆三十年矣, 及夫得志之後, 投合賊鏡, 戕害善類, 其慘毒之狀, 固已痛惋, 而況其名, 緊出於白望之招, 在渠自處之道, 固當縮伏俟罪之不暇, 何敢抗顔於天日之下, 而前後除名, 輒皆揚揚出肅, 仍因蹲冒, 了無惶蹙之意, 千人所指, 物情愈駭, 決不可置而不論. 請判中府事沈檀, 削奪官爵, 門外黜送. 逆鏡辛丑之疏, 尙忍言哉, 實是爲人臣子, 所不忍聞, 所不忍言者, 窮凶情節, 未及究得, 徑先置法, 神人之憤菀, 已不可言, 而至於疏下六人, 旣與賊鏡, 同聲合辭, 濟其凶逆, 則初無首從之可分, 而特以官秩之高下, 名次有先後而已, 究其心腸, 則一而二, 二而一者也. 鏡賊之勘以次律, 已是失刑之大者, 況使六賊, 終逭天討, 罰止竄配, 則王綱何所扶植, 凶徒何所懲畏乎? 輿情抑鬱, 公議憤激. 請賊鏡疏下六賊, 亟命拿鞫嚴問, 快正王法. 申致雲, 以賊冕之孫, 亂家之子, 不齒人類, 積怨淸議, 當邪黨秉政之日, 諂附群凶, 濫廁淸顯, 欲爲逞憾効力之計, 敢售毒正誣賢之手, 乃發先正臣權尙夏追奪之啓, 至謂之依倚巨猾, 誣辱之言, 溯及師門, 末復以, 謂國可讐, 謂君可叛等語, 極口醜衊, 其所爲言, 便同急書, 噫嘻痛矣. 讐國叛君, 何等惡逆, 雖在凡人, 固不可以此猝然加之. 況三朝禮遇, 一代宗仰之儒賢, 忽地誣辱, 無所疑憚, 士林之憤痛駭惋, 爲如何哉? 噫, 其曾祖賊冕, 附麗自點, 潛通彼中, 殱滅諸賢, 貽禍國家之狀, 昭載於孝廟朝親鞫文案, 則渠何敢擧顔於搢紳之列, 而歲月旣久, 耳目稍遠之後, 肆然爲反噬之計, 論其情狀, 萬萬絶痛, 如此誣賢毒正之類, 不可無嚴懲之道. 請前副修撰申致雲, 亟命遠竄. 頃以備局回啓, 諸堂請罪事, 有所論啓, 而有問于備郞, 稟處之命, 故書出姑停矣. 日昨下政院之敎, 又有置之之命, 臣於此, 竊不勝慨然之至. 夫備局啓語中, 所引司馬光之言, 雖欲爲藉重古人之計, 而自不覺誣逼先朝之歸, 宋之神宗, 壅蔽於王·呂輩誤國之奸, 變亂舊章, 毒遍生靈, 及夫末年, 深加悔悟, 屢示罷改之意, 則其果一毫彷彿於先朝明正之擧耶. 惟我肅宗大王, 定斯文之是非, 作後來之貽謨, 斥邪衛道之嚴, 可以俟百世不惑, 而渠輩乃敢急於黨私, 罔念炳若之聖訓, 誣引不當引之語, 肆然爲眩亂之計, 至於非先王本意一段語, 尤極絶悖, 少無顧忌, 其罪可勝誅哉. 聖上, 旣以其所引喩, 雖不穩當, 爲敎, 則亦已照燭其罪狀, 而惟以現告大臣, 反寢成命, 噫, 負犯輕重, 不係官職大小, 而其附私黨誣先朝之罪, 終不可不討, 則豈可以事關大臣, 有所持難, 曲加容貸也哉? 旣令稟處, 旋復置之, 處分顚倒, 輿情愈鬱. 請備局諸堂, 依前臺啓, 削奪官爵, 門外黜送. 合啓. 答曰, 亟停勿煩. 府啓. 答曰, 勿煩. 院啓. 答曰, 勿煩.

영조 영조 1년 (1725년 雍正(淸/世宗) 3년 영조 1년 2월 영조 1년 2월 18일

승정원일기 587책 (탈초본 31책) 영조 1년 2월 18일 병술 51/48 기사 1725년 雍正(淸/世宗) 3년적임자가 아니라는 등의 이유로 遞職을 청하는 洪好人의 상소

○ 忠淸監司洪好人疏曰, 伏以臣, 日昨待罪銀臺, 病勢猝劇, 無望供職, 略將短疏, 仰暴血懇. 伏蒙天地父母逮下之盛恩, 得以遞解職名, 庶有調治回生之望, 曾未半日, 遽有湖西按藩之命, 臣惝怳驚惑, 誠莫知其何由, 而得此異數於聖明之下也. 夫藩臬之職, 責任甚重, 苟非才諝地望, 素爲一世之所推許者, 無以居是任, 而善其職矣, 顧臣人微望輕識淺才拙, 其於世務治道, 全不通曉, 冗官散職, 尙難堪承, 觀風重寄, 其可僥冒, 揆分量力, 決知其萬萬不稱, 而銓曹苟然充擬, 聖上誤加恩點, 臣恐爲累於一初之政, 莫此甚也. 況且昔年成震齡之爲諫官也. 泛論其時方伯薦之不能擇人, 而先朝, 以殊久別白, 爲敎, 則震齡, 乃以臣之望輕, 據實指陳, 蓋臣前此數年, 猥登剡薦, 適當其時, 獲忝末擬, 則人言之來, 理宜先受故也. 震齡, 豈不知人者也? 臺閣之上, 公議一出, 則臣之最居人下, 卽此可知, 揆以公體私義, 決不可以歲月之已深, 而有所弁髦也, 明矣. 噫, 臣以舊家世祿之裔, 爲人不肖, 涉世昧方, 墜落家聲, 百無可稱, 不待人言, 臣亦自知已明, 每當檢擬之際, 至或以玷累同擬, 爲竊憂, 則其何可以一時謬恩, 自爲榮寵, 揚揚冒出, 以益人之嗤點也哉, 念臣少也. 猶不如人, 及今年衰病痼之日, 尤無剸煩理劇之望. 況今寒感彌留, 宿疾兼劇, 調將有日, 藥餌無功, 旬月之內, 差復無期, 臣雖欲冒沒趨承, 有不可得矣, 除命之下, 宜卽自列, 而委倒床席, 精神昏憒, 實無締構文字之勢, 縮伏累日, 今始露章陳暴. 伏乞聖慈, 察臣才分之不稱, 諒臣情病之難强, 亟許鐫遞臣新授職名, 以重官方, 以安微分, 不勝萬幸. 答曰, 省疏具悉. 卿其勿辭, 速往欽哉.

영조 영조 1년 (1725년 雍正(淸/世宗) 3년 영조 1년 2월 영조 1년 2월 18일

승정원일기 587책 (탈초본 31책) 영조 1년 2월 18일 병술 58/48 기사 1725년 雍正(淸/世宗) 3년적임자가 아니라는 이유로 遞差를 청하는 金興慶의 상소

○ 戶曹判書金興慶疏曰, 伏以臣, 病稽赴召, 罪深逋命, 再暴血懇, 瀆犯天威, 蹇慢之誅, 席藁以俟, 不料萬萬意想之外, 忽有正卿寵擢之命, 臣始也惝怳, 終焉感懼, 如癡如夢, 久而靡定, 竊念八座之聯, 官位崇顯, 固非人人所可冒處, 而況度支之長, 職責尤大, 上經國用, 下制民産, 委重愼簡, 從古卽然, 而比經荐歉, 邦儲匱竭, 調度之任, 倍當難愼, 苟非才望幹局, 允叶輿論者, 莫宜居之, 臣本庸愚, 倖竊科第, 偏蒙兩朝剪拂之恩, 節次至於貳卿之列, 前後敡歷, 罔非踰涯, 而若夫錢穀之重任, 非但臣心之所未敢期, 同朝之間, 亦未嘗以此待臣, 而乃者特達之睿簡, 遽及於時望之所不到, 僬僥之擔千勻, 不足以喩其危, 在臣身濫猥之懼, 固不暇言, 而其如累則哲之明鑑, 貽當世之嗤點, 何哉? 臣自覩宣麻, 寢驚夢愕, 量才揣分, 萬無趨承之望, 而見今北使之來不遠伊邇, 此時此任, 不容瘝曠, 一日虛帶, 益增罪戾, 玆將難冒之懇, 仰瀆蓋高之聽, 而賤疾難强之狀, 有不敢煩陳. 伏乞聖明, 亟命鐫改臣新授職秩, 回授可堪之人, 以重公器, 俾安私分, 千萬幸甚. 答曰, 省疏具悉. 度支新命, 予意非偶, 勅行幾到, 非過辭之時, 卿其勿辭, 從速上來行公.

영조 영조 1년 (1725년 雍正(淸/世宗) 3년 영조 1년 2월 영조 1년 2월 19일

승정원일기 587책 (탈초본 31책) 영조 1년 2월 19일 정유[정해] 28/32 기사 1725년 雍正(淸/世宗) 3년적임자가 아니므로 旌閭 등의 명을 거두기를 청하는 李洮의 상소

○ 花陵君洮疏曰, 伏以, 臣本庸陋, 百無一善, 而猥忝璿籍, 過蒙三朝之恩渥, 秩已高矣, 分已盈矣. 尋常愧懼, 若隕淵谷, 乃於千萬夢寐之外, 因諸宗臣陳疏, 忽有萬萬不敢當之恩命, 臣誠警惶慙恧, 莫知置身之所也. 夫旌表襃賞, 固是勵世之重典, 必有至行純孝, 表著耳目, 卓絶古今然後, 旌以表之, 褒以賞之, 庸爲興孝敦化之本, 而如其不然, 上不可以輕施, 下不可以冒受也, 明矣. 今臣, 本無行誼之可稱, 而只是天地間一窮人耳. 生纔三歲, 慈父見背, 只與偏母, 相依爲命, 緣臣不孝無狀, 母亦不得永享遐年, 孤露餘喘, 實無生世之念, 冥頑苟活, 但抱終身之慟而已, 至如孝之一字, 寧有萬一彷彿於臣者乎? 設令或有寸長片善之可以稱道者, 此固人理之所當爲, 而況臣之平生本末, 不過如此, 何敢以孝自居, 冒當曠世之恩典, 有若眞有卓異之行者, 而恬然晏然, 不知羞愧哉. 今若徒以諸宗之謬擧, 亦叨旌襃之刊, 則不但累聖朝羞當世而已. 虛玷勵世之典, 出入棹楔之門, 豈不覥然泚顙乎? 百爾思量, 只有羞死之心, 萬無冒承之理, 玆敢披瀝肝血, 仰瀆宸嚴. 伏乞聖明, 諒臣至懇, 亟收旌閭陞資之命, 以安微分, 以重恩典, 不勝幸甚. 臣無任屛營祈懇之至, 謹昧死以聞. 答曰, 省疏具悉. 今玆旌閭加資之命, 實循公議, 噫, 旌表門閭, 興感節孝, 陞擢資級, 優老敦親, 卿其安心勿辭焉.

영조 영조 1년 (1725년 雍正(淸/世宗) 3년 영조 1년 2월 영조 1년 2월 19일

승정원일기 587책 (탈초본 31책) 영조 1년 2월 19일 정유[정해] 30/32 기사 1725년 雍正(淸/世宗) 3년壬寅年 봄에 史薦한 일을 追論한 朴師聖의 상소 등에 대한 所懷를 진달하고 정세와 병세를 이유로 遞差를 청하는 趙顯命의 상소

○ 奉敎趙顯命疏曰, 伏以特敍之命, 旋下於違傲坐罷之餘, 馹騎之召, 繼辱於田廬屛伏之中, 臣聞命惶隕, 繼之以感激, 嚴命之下, 宜卽趨承, 而第臣, 素抱奇疾, 源委已痼, 近觸風寒, 客症越添, 忘寢廢食, 叫苦涔涔者, 已過十數日矣. 以此病狀, 旬月之內, 萬無起動前進之勢, 逋慢滋久, 罪戾增積, 夙夜悚惕, 若無容措, 固將治疏, 封入縣道之際, 得伏見正言朴師聖疏本, 則追論壬寅春史薦之苟且, 而臣名, 亦在其中, 至以冒沒供職爲言, 臣於此, 不勝瞿然慙恧之至. 臣不學無文, 庸陋不肖, 翰苑極選, 固自知其萬萬不稱, 而屢辭不獲, 未免黽勉應命, 前後冒叨, 于今四載矣. 始不自量, 猥當不敢當之任, 畢竟遭此恥辱, 自取者滄浪也, 尙誰咎哉? 若夫回薦時事, 臣未知其實狀, 果如何? 而第以薦剡, 大體言之, 上下番, 相議停當, 旣如例矣. 焚香誓完, 又皆如例矣, 則薦體備矣. 被薦者, 自當出以應之而已, 彼回薦者之忙急, 與不忙急, 某處問, 某處不問, 許多纖微曲折, 豈能一一探問而訪知之, 以爲去就之節度也哉? 且史局之規, 臣亦嘗聞之矣. 在外不問, 載在故事, 而外任在京者, 亦無必問之例, 故自前回薦者, 以一時已意, 或問或不問焉. 蓋問之者, 不害爲周詳, 而不問者, 亦未爲違例故也. 此何關於被薦者去就之義? 而臺臣强引追詆於年久事過之後者, 何耶? 其疏又曰, 厥後數年之間, 其所汲引, 無一公議所與之人, 臣入史局之後, 亦嘗一與薦事, 則今雖不擧臣名, 而黨援吹噓, 無所忌憚之斥, 臣亦難免矣. 然臣之所薦者, 卽曺命敎·尹容二人, 彼皆以名胄巨閥, 華才峻望, 爲世所推, 以殿下則哲之明, 任使亦旣有年, 則其人物高下, 允合於公議與否, 必有以俯悉之矣. 臣則竊以爲, 雖仇疾者, 必無異辭, 而臺臣, 故匿名字, 混加侵辱, 必欲使前後史薦, 無一人完存, 噫, 其甚矣. 至於稍欲自好之說, 看來, 不覺發笑, 臣本無似, 果於暴棄, 平生不敢自比於鄕人, 而今忽得此好題目於臺臣, 在臣侈甚, 敢不奉以爲榮, 但仰人評品, 受人伸縮, 抑又自好者之所甚愧也. 臣實欲以自好二字, 買取趙趾彬麤悖之目, 而不可得也. 乘時使氣, 簸弄人傷害人, 自非吉祥善事, 臣亦爲臺臣慨惜也. 雖然, 名塗去就, 士夫大節, 而臣旣放倒之矣. 太史秘薦, 事體至嚴, 而臣又汚辱之矣, 則臣可謂搢紳之棄物, 史局之罪人矣. 負此滓累, 雖沒身放廢, 尙不足以贖之, 況可以唐突復進, 以益其冒沒之羞哉. 惟願聖明, 亟命削去臣名於本館薦錄之中, 仍治臣前後違逋之罪, 以快人心, 以肅朝綱, 不勝萬幸. 嘻, 臣之負罪穹壤, 甘心自廢之狀, 已悉於前疏, 雖非今日所遭, 其不堪復從仕宦則固已決矣. 第念, 臣自在春坊, 厚受恩遇, 尋常感戴, 自倍常情, 而三年苫塊之餘, 久違軒墀, 犬馬之戀, 有不能自已者, 向日恩批, 又極隆摰, 分義情理, 有不容不一謝者, 故遂敢卽入肅命, 以爲一覲淸光, 退死松楸之計, 而適因館例, 旋卽違罷於未及登筵之前, 歸來耿結, 如物在喉, 今於再召之下, 雖以病淹, 要欲早晩入謝, 以遂區區之至願, 而今遽遭罹狼狽, 此路遂阻, 自玆以往, 臣不得復奉筆硯, 周旋於咫尺之天矣. 生逢堯·舜, 便忍永訣, 嗚呼, 豈非命也? 瞻望雲霄, 以首頓地, 惟有淸淚盈襟耳. 臣卽又伏聞, 日昨自上, 特軫左右史不備, 至以新進怠慢之習, 極爲可駭爲敎, 而在外史官, 仍令政院, 催督上來, 臣惶懍震惕, 益不知所以自措也. 第臣情病, 如右所陳, 特敎之下, 末由奉承, 臣罪至此, 尤萬萬矣. 臣無任摧咽哽塞, 屛營祈懇之至, 謹昧死以聞. 答曰, 省疏具悉. 爾其勿辭, 上來察職.

영조 영조 1년 (1725년 雍正(淸/世宗) 3년 영조 1년 2월 영조 1년 2월 20일

승정원일기 587책 (탈초본 31책) 영조 1년 2월 20일 무자 41/48 기사 1725년 雍正(淸/世宗) 3년柳重茂를 仍囚하여 더 嚴問할 것, 李巨源 등의 遠竄을 청하는 司憲府의 계

○ 新啓, 望招中擧事等說, 卽一告變, 爲人臣子者, 所當驚心痛骨, 究覈虛實, 而柳重茂, 身爲獄官, 惟恐端緖之或露, 專事掩覆, 至使執筆之問郞, 不爲書錄, 其心所在, 有不可測. 而及今王府淑問之下, 乃諉之於昏未詳聞, 其甘心護逆, 終始遮諱之狀, 萬萬絶痛, 其在獄體, 正宜反復窮詰, 而判付中, 反有削黜之中, 處分輕遽, 聽聞疑惑. 請柳重茂姑爲仍囚, 更加嚴問. 昨年逆鏡敎文事之始發也, 凡爲殿下臣子者, 孰不驚心痛骨, 沫血共討? 而李巨源·李眞洙等, 敢爲營救之計, 夜深之後, 汲汲請對, 乃以蹀血之語, 傅會註脚, 必欲掩覆, 至以討鏡之言, 謂之構陷, 比於子光, 柳時模, 假托於改撰敎文之請, 謂之不思出處, 金始鑌, 以有心無心等語, 恣意熒惑, 論其護逆之罪, 不可薄罪而止. 請李巨源·李眞洙·柳時模·金始鑌, 竝命遠竄.

영조 영조 1년 (1725년 雍正(淸/世宗) 3년 영조 1년 2월 영조 1년 2월 21일

승정원일기 587책 (탈초본 31책) 영조 1년 2월 21일 기축 34/35 기사 1725년 雍正(淸/世宗) 3년羅學川의 배척을 받은 일 등을 이유로 遞職을 청하는 朴文秀의 상소

○ 待敎朴文秀上疏, 伏以臣義在屛廢, 情實危蹙, 敢陳瀝血之懇, 冀蒙曲遂之澤. 及承聖批, 至以一時人言, 如是自畫, 不亦過乎爲敎, 臣三復綸音, 不勝戚戚于心, 臣生逢聖世, 獨以何心, 爲此矯激之行, 自甘於草木之同腐哉? 誠以區區咫尺之守, 關係旣重, 料量已審, 畢命丘壑之外, 更無他道. 幸負恩旨, 死有餘責, 向當因山赴臨之日, 呈訴見疎, 荐違天牌, 畢竟罷免而歸, 雖私分粗安, 而惶愧彌切, 不意玆者, 恩敍復新, 馹召遠降, 聖恩愈渥, 臣罪愈深, 惝怳感隕, 不覺涕泗之橫流. 今如煩屑爲懼, 不復畢陳情實, 則雖以日月之至明, 亦何由而察臣之苦心哉? 伏念臣賦性, 至爲愚下, 戇焉而近乎狂, 激焉而病於隘. 接物酬事, 罕得其中, 橫逆之來, 忍耐不住. 朋儕之知臣愛臣者, 莫不以過之一字, 爲臣病痛. 勉之以矯揉, 而氣質難化, 欲改而未能者, 于今數十年矣. 臣自釋禍以來, 剪拂之恩, 每在人先, 宮僚史職, 前後濫叨, 雷肆邇英, 昵侍最多, 長短本末, 旣已畢露, 則所謂近乎狂而病於隘者, 伏惟聖鑑, 亦必洞燭而無餘矣. 今羅學川之疏, 都無指摘, 囫圇爲說. 若使不狂不隘者見之, 不過付之一笑, 而獨臣之憊然, 不能自遣於胸中者, 實本性使然, 遂乃矢心自廢, 斷定一生事, 而親愛亦不能挽止, 蓋知臣守株之愚, 迷不知變故耳. 夫人臣立乎本朝, 豈或無獲戾明時, 負累當世者哉? 而或據實以伸理, 或援證以辨明. 其罪昭釋, 其累淸雪, 則固無不可仕之義. 惟玆嶺人之言, 疑人於發身之初程, 而全沒把捉. 惟事詬汚, 旣無事實之可據, 又安有證左之可援? 卽所以欲釋難明之疑, 思湔罔測累者, 何啻塗塗者之不忘濯而混然淄澠, 其路斷絶? 則惟有沒齒自棄, 不以科目中人自處然後, 方可以無愧於心. 有辭於後, 此所以忍訣明主, 長往而不悔, 誠出於萬萬不獲已, 夫豈臣所樂爲者哉? 夫以臣性之難化如彼, 臣心之看得如此, 乃或迫於嚴命, 變其素守, 則寸心輻塞, 恐不能須臾, 此所謂抑而行之, 必發狂疾者也. 仰惟聖明在上, 禮使之敎, 屢發於前席辭旨, 感動臣隣, 臣亦親承德音, 莊誦欽歎者久矣. 竊意朝紳, 有難進之端, 引義告退者, 則殿下必不奪其志而枉其守, 以爲礪世之一助, 故臣之決意求去, 蓋亦有所仰恃者矣. 臣愚死罪, 今日殿下之處臣者, 似若少異乎前日之敎, 一物之微, 猶不能無憾於天地之大矣. 顧臣眇末, 偏蒙特達之恩, 銘鏤在中, 隕結是期, 今忽遭値不幸, 永絶圖報之路, 此臣所以撫躬自悼, 中夜流涕者. 伏想容光之照, 固已洞察臣方寸於前疏之言, 而微忱激切, 復此云云, 臣情, 重可悲也. 雖以臣私悃言之, 偏母年深, 家業素空, 從宦干祿, 以資菽水, 庸詎非至願, 而顧此立揚顯親之初心, 反累家世相傳之令名, 義不可以此易彼, 惟有撫念身世, 觸境興歎而已. 雖然, 匹夫之志, 今不容變改, 曲察微尙, 加以生成, 固聖恩也. 積逋成罪, 鈇鉞臨之, 臣亦不敢辭矣. 玆敢冒萬死哀籲於天地父母之前. 伏乞聖慈, 亟命鐫遞職名, 削去科目. 仍命勘臣違命之律, 使賤分粗安, 微願獲遂, 千萬幸甚. 臣無任惶恐, 戰憟祈懇, 俟命之至云云. 答曰, 省疏具悉. 爾之自劃, 終涉過矣. 爾其勿辭, 從速上來察職.

영조 영조 1년 (1725년 雍正(淸/世宗) 3년 영조 1년 2월 영조 1년 2월 28일

승정원일기 587책 (탈초본 31책) 영조 1년 2월 28일 병신 41/43 기사 1725년 雍正(淸/世宗) 3년賓客 직임을 감당할 수 없다고 遞差를 청하는 閔鎭遠의 상소

○ 禮曹判書閔鎭遠疏曰, 伏以天祐我宗祊, 殿下卽位之元年, 亟定儲貳, 匕鬯有主, 根本永固, 內外均懽, 神人胥悅, 今日急務, 莫先於輔翼之得其人, 而調護之任, 首及於衰朽蔑學之一戚臣, 不但賤分之悚恧不敢當, 竊惜淸朝擧錯之失其宜也. 臣性質愚魯, 志氣庸懶, 少也失學, 老而無聞, 猥蒙三朝殊遇, 致位崇班, 近又兼帶經筵, 自知其萬萬不似, 而猶不敢辭避者, 聖學高明, 見解超詣, 討論之際, 無藉於人, 而臣雖不學, 猶以勤學進德之意, 時時仰陳愚忠, 則亦庶爲察邇之一助, 故泯默供職, 蓋亦有日矣. 至若我東宮, 以岐嶷之資, 在髫齔之年, 正如山下始出之泉, 引而達之, 疏以瀹之, 以盡果行育德之功, 終至養正作聖之休者, 唯在於輔翼之盡其道而已. 臣之侍講於殿下, 不止一二次, 其本末長短, 想已莫逃於淵鑑, 豈不俯燭其不合於此任耶? 漢之戚臣陰識, 史稱忠厚, 而張佚猶斥其不可, 傅太子曰, 立太子, 爲天下也. 宜用天下之賢材, 況臣萬萬不及於陰識, 而遽膺張佚所斥之任, 則尤豈不有駭於四方之聽聞耶? 伏乞聖明, 察臣至懇, 非出例讓, 先遞臣賓客之任, 必求黃裳所謂第一人, 畀以輔導元良之責, 以啓億萬年無疆之休焉. 臣無任云云. 答曰, 省疏具悉卿懇. 今玆春宮輔翼之命, 予意非偶, 向日卿兄, 旣帶此任, 則今卿所辭, 不亦過乎? 卿其安心勿辭焉.

영조 영조 1년 (1725년 雍正(淸/世宗) 3년 영조 1년 2월 영조 1년 2월 28일

승정원일기 587책 (탈초본 31책) 영조 1년 2월 28일 병신 42/43 기사 1725년 雍正(淸/世宗) 3년중대한 獄事를 次官들이 경솔히 처결할 수 없다는 李鳳祥 등의 聯名 상소

○ 刑曹參判李鳳祥, 參議安重弼聯名疏曰, 伏以臣等, 待罪本曹, 亦已多日, 而連因公私緊故, 不得逐日開坐, 詞訟之多滯, 固已可慮, 而日昨筵席, 有兩次官議讞之敎, 臣等惶蹙萬萬, 久而靡定, 聖上爲慮委屬, 有此特敎, 固當趁卽擧行之不暇, 而第臣等俱以庸魯, 且乏識見, 雖尋常聽訟, 尙難堪當, 況本曹多有經年未決之重獄, 固不敢容易冒當, 而在朝家審愼敬擇之道, 亦不可以次官, 率爾處決也, 明矣. 姑待長官之上來, 相確獻讞, 似有得於重刑獄之道, 玆敢冒死仰籲. 伏乞聖慈, 俯諒愚忱, 俾伸迷見, 不勝幸甚云云. 答曰, 省疏具悉. 卿等勿辭, 從速擧行.

영조 영조 1년 (1725년 雍正(淸/世宗) 3년 영조 1년 2월 영조 1년 2월 29일

승정원일기 587책 (탈초본 31책) 영조 1년 2월 29일 정유 25/37 기사 1725년 雍正(淸/世宗) 3년書筵 召對에 진강할 책자에 대해 賓客들에게 문의한 결과를 보고하는 侍講院의 계

○ 金相玉, 以侍講院言啓曰, 王世子書筵召對時, 進講冊子, 本院官員承令, 問議于諸賓客, 則左賓客閔鎭遠, 以爲如臣蒙學謏聞, 何敢知書筵之當先某冊, 而取考春坊日記, 則先朝在儲位六七歲時, 書筵召對, 皆先講孝經, 一遵先朝遺範之外, 恐無他議. 右賓客洪致中, 以爲臣於賓客之任, 有不敢承當, 今方陳章祈免, 則書筵進講冊子下詢之命, 固難唐突仰對, 而但念先朝沖年, 先講孝經, 今日講讀, 恐亦無過於此書云. 右〈副〉賓客金在魯, 以爲如臣謏學, 其於賓客之任, 萬萬無似, 且以母病危重, 日夜熏心, 未敢祗肅新命, 玆未得獻議, 不勝惶恐云. 左副賓客李秉常, 在外不得問議之意, 敢啓. 傳曰, 依左右賓客議施行.

영조 영조 1년 (1725년 雍正(淸/世宗) 3년 영조 1년 2월 영조 1년 2월 29일

승정원일기 587책 (탈초본 31책) 영조 1년 2월 29일 정유 33/37 기사 1725년 雍正(淸/世宗) 3년金一鏡을 奬用한 銓官을 摘發하여 削奪官爵하고 門外黜送할 것, 宋時烈이 亂逆하다고 모함한 申慶濟를 極邊遠竄할 것 등을 청하는 李彙晉 등의 계

○ 掌令李彙晉, 持平李聖龍啓曰, 請奬用逆鏡之銓官摘發, 削奪官職[爵], 門外黜送事. 措語見上 請亟寢尹鳳朝極邊遠竄之命. 措言見上 請亟寢門黜罪人長潤投畀之命, 仍命亟定邦刑. 措語見上 請絶島定配罪人李公胤, 拿鞫嚴問, 依律處斷事. 措語見上 請前大司諫權益寬, 極邊遠竄事. 措語見上 請訓鍊都正南泰徵, 前兵使朴纘新, 副摠管李汝迪, 竝命極邊遠竄事. 措語見上 請望招所引, 日昨判付中落漏沈檀·李世重, 及宇寬所引各人, 儉獄時干連諸宦, 竝令金吾査出, 一體鞫問事. 措語見上 新啓, 頃年申慶濟疏語, 極其凶慘, 乃以亂逆二字, 公然加之於先正臣宋時烈, 至謂之蘊蓄將心, 醞釀禍機, 至于辛巳而綻露無餘. 噫, 渠雖無狀, 亦一人耳, 顧何敢以萬萬絶悖之言, 白地汚辱, 若是其無忌乎? 況辛巳處分, 旣出於聖考之睿斷, 則此非人臣所敢追提, 而慶濟急於毒正, 隱然誣逼於不敢言之地, 此先大王所以特降嚴旨, 還給其疏者也. 其心術之陰慘, 語意之凶毒, 誠不可以人類責之, 而正罪徵惡, 斷不容已, 請前右尹申慶濟, 極邊遠竄. 答曰, 不允. 末端事, 依啓.

영조 영조 1년 (1725년 雍正(淸/世宗) 3년 영조 1년 2월 영조 1년 2월 29일

승정원일기 587책 (탈초본 31책) 영조 1년 2월 29일 정유 42/37 기사 1725년 雍正(淸/世宗) 3년奏請使 직임을 감당할 수 없고 모친의 병이 위중하므로 遞差를 청하는 李楫의 상소

○ 礪城君楫疏曰, 伏以臣, 千萬意外, 以臣爲奏請使之任, 臣聞命驚惶, 措躬無地, 臣猥蒙隆眷, 資級雖高, 本以駑劣, 才識空疎, 專對之責, 何等重任, 而如臣魯莾者, 徒以品秩之崇高, 聖眷之偏重, 不可晏然冒當, 況冊封奏請, 國家之大事, 使命之最重, 自前必以大臣差送, 則其簡選之審愼, 比他使尤重, 臣之不敢承當者, 決矣. 且臣有私義之萬萬不安者, 頃年臣再膺使价之命, 其時臣之偏母, 年已七十, 敢陳私悃, 獲蒙恩遞, 而旣遞旋授, 臺啓峻發, 辭意之深緊, 令人危怖, 臣自遭此事以來, 心常悚縮, 餘悸靡定, 以此情迹, 復當不可替當之任, 臣之不安, 尤萬萬矣. 況臣老母, 比年以來, 衰謝尤劇, 人子至情, 不忍遠離, 計私則情理煎迫, 顧義則往役至重, 徊徨悶蹙, 罔知攸爲. 伏乞聖慈, 特加矜憐, 遞臣奏請之任, 回授可堪之人, 則公私幸甚. 答曰, 省疏具悉. 今玆使价之命, 實循公議, 予意非偶, 卿母耆老, 筋力尙强, 則有何不赴之理, 而銜君命往役, 爲人親必喜, 正是卿, 入則孝出則忠之義也. 卿何徒守親年衰暮者之例讓, 過辭之至此耶? 今之奏請, 國之重事, 卿須體予委卿之意, 其勿更辭焉.

영조 영조 1년 (1725년 雍正(淸/世宗) 3년 영조 1년 3월 영조 1년 3월 3일

승정원일기 588책 (탈초본 32책) 영조 1년 3월 3일 신축 73/77 기사 1725년 雍正(淸/世宗) 3년辛丑年 이후의 史薦이 黨習에서 말미암았고 또 5인을 경솔히 취했다고 한 朴師聖의 疏本을 거론하며 자신도 그 5인 가운데 1명이므로 罷職해 주기를 청하는 李喆輔의 상소

○ 藝文館待敎李喆輔疏曰, 伏以, 臣爲覲病父, 月初來留江原監營臣父任所, 今已兩旬有餘矣. 跡雖東滯, 心實北拱, 瞻望宸極, 夢魂恒結, 乃於千萬料外, 伏奉本月十九日承政院成貼有旨, 以臣復授史職, 令臣乘馹上乘, 臣盥手雙擎, 拜命九頓, 榮生一營, 光動四隣, 區區感惶之忱, 已不可極, 而況伏聞日昨筵中, 以史官不備, 聖敎至嚴, 臣於是一倍惶隕, 揆以分義道理, 固當奔馳上道, 以肅恩命, 豈敢爲一刻遲留之計, 而第臣得伏見正言朴師聖疏本, 則歷詆辛丑以後史薦, 大費心力, 至曰一薦二薦, 作爲黨援吹噓之階梯, 又曰廣取五人, 全無難愼之意. 夫史職, 新進之極選也. 凡被是選者, 如有一毫疵議, 則雖搢紳間泛然酬酢, 尙不敢冒沒膺命, 況玆譏斥之言, 乃發於先進之口, 而登諸章牘, 又非泛然酬酢之比者乎? 況所謂五人之中, 臣卽其一, 而全無難愼四字, 顯有不滿之意者乎? 至於黨援吹噓等語, 尤是士夫之羞辱, 信斯言也, 藉公器而樹私黨者, 固非矣, 爲其黨援而被其吹噓者, 其爲困亦甚矣. 臣遭此狼狽, 雖欲抗顔復進, 其勢亦不可得, 自今日, 臣於本職, 便作局外人. 此則日月之明, 必有所照燭, 而早賜處分, 何待臣縷縷陳懇, 而臣之所大恨者, 生逢堯·舜, 便訣宸陛, 回首五雲, 但有耿耿, 恩命之下, 偃然退坐, 義所不敢, 竊擬入城後辭遞, 昨自原州離發, 行到砥平縣, 寒疾猝劇, 無計前進. 玆不得不略具短疏, 由縣道轉聞, 臣尤悚惕萬萬. 伏乞聖明, 俯加諒察, 亟許鐫罷臣職, 仍命史局, 永削臣姓名, 以謝公議, 以安微分, 不勝幸甚. 臣無任祈懇屛營之至, 謹昧死以聞. 答曰, 省疏具悉. 爾其勿辭, 從速上來察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 3일

승정원일기 588책 (탈초본 32책) 영조 1년 3월 3일 신축 75/77 기사 1725년 雍正(淸/世宗) 3년布衣로서 죽음을 당한 尹志述과 任敞의 申冤을 청하는 李倚天의 상소

○ 持平李倚天疏曰, 伏以, 臣本無似, 久忝臺職, 急於懲討, 他不暇顧, 隨事輒論, 思盡其責, 而誠意賤薄[淺薄], 文辭拙訥, 上而不能感回天聽, 下而累被凶人之反詆, 自顧慙恧, 靡所容措, 加以賤疾方苦, 決難供仕, 不得不尋單請啓. 且以情病實狀, 送言喉司, 幸緣同朝之見諒, 以致辭單之捧入, 庶幾恩遞, 期安私分矣. 儒臣之筵奏, 大臣之箚陳, 初出意外, 而前後聖敎, 輒示引咎之意, 臣於是萬萬惶悚, 而不知所以致此. 乃者三度還給之命, 又出於常格之外, 臣驚惶感激, 不知置身之所也. 在臣分義, 固當竭蹶趨謝之不暇, 而顧念臣始也自劾, 只是言不見用, 計不得已者, 而今之言不見用, 亦如前而已. 伏聞昨日登對時, 殿下不以臺言爲非, 而連章累牘, 尙多未允, 是殿下日昨自省之敎, 果誠乎? 不誠乎? 合啓是何大共公之論, 而終至於勉副, 其他府啓中, 如長潤等事, 何等關係, 而先示參酌之典, 只施安置之律, 此何足以慰宗社之靈, 洩神人之憤乎? 至於寬招所引諸賊竝鞫之請, 殿下旣知其望招中人, 爲一款事, 而一啓二啓, 至今不決, 致令元惡, 知幾而自斃, 天討一向稽緩, 反側轉益不安, 臣竊不勝深憂竊歎, 而誠已殫矣, 言已竭矣, 尙何爲哉? 尙何爲哉? 殿下若以臺言爲不是而不聽, 則猶可以苦口力爭, 期於開悟, 今殿下旣知其爲是, 而猶莫之聽, 則臣亦無如之何矣. 臣所以反復思惟, 不敢復出者也. 伏乞聖明, 特罷臣職, 使同僚有所警醒焉, 則公私幸甚. 旣自盡於言地, 則宜不敢復爲無益之言, 而區區素心, 銷鑠不得, 臣請畢其說, 可乎? 臣伏聞昨日諸臣請對時, 四大臣以下諸臣, 悉蒙伸暴, 仰惟聖心䀌然興愴, 天言丁寧懇惻, 足令死者, 感泣於冥冥之中, 瞻聆所及, 孰不聳動欣忭? 各自幸須臾不死, 獲覩今日之盛擧也. 此外有冤可伸者, 自當於會議時, 次第擧論, 而第念誣獄外, 亦多有至冤可論者, 臣不能一一枚擧, 而若其大義理大關係, 不可不先論者有焉. 彼尹志述·任敞, 是何罪也? 夫志述, 讀書人也. 爲親者諱四字, 志述亦豈不知, 而先王誌文, 只是記述先王盛德而已, 若其不可諱辛巳者, 義理當然也. 志述本意, 不過如此, 其言雖過激, 其義則竊自附於明彝倫正分義, 而終以是首被慘禍. 殿下誠思之, 國朝三百年以來, 何嘗太學生, 以言獲罪, 至於正刑者乎? 昔我聖考, 嘗以爲我國以士氣爲命脈, 在上者爲扶植, 而不宜摧折, 凡於章甫之疏, 必優容而不之罪, 猶恐其有未能盡者, 命建陳東等祠於太學之傍, 使爲士者, 有所觀感焉. 若志述者, 蓋亦因是而興起者也. 自在弱冠, 亦嘗率多士陳大疏, 累蒙聖考之察納, 惟其恃此而不懼, 故言人之所難言, 至於殺身而不悔. 若志述者, 可謂不負聖考矣. 今殿下, 若以聖考之心, 究志述之言, 則志述可幸無罪矣. 至若任敞, 所以至於死者, 何也? 臣聞己巳之變, 敞能有樹立, 已爲凶孼所仇視, 乃於辛巳, 又陳一疏, 以明爲聖母嚴討復之典, 兼陳爲東宮停賀禮之義, 蓋所謂竝行而不悖者也. 其必以告廟頒示爲請者, 只欲息方生之邪說, 絶後世之疑感也. 此其心豈有他哉? 其時聖考, 雖以語多狂妄, 稍示微譴, 而曾不逾年, 特命放還, 有一己巳餘孼者之不已, 則聖考責之以義理不明, 於敞則奬之以慷慨之士, 前後兩度聖敎, 炳如日星, 聖考之於此等義理, 其嚴若是矣. 苟有一分人心者, 孰敢有異言於其間, 而彼群凶, 素以名義理之罪人, 必欲甘心於扶植名義之人, 群起秩出, 求罪不得, 乃捏合當初浮言, 以欺我先王, 以成敞之罪, 嗚呼, 其誰欺, 欺天乎? 敞之疏, 前後一而已, 前呈後呈, 若有一字增減, 則其時承旨, 以目見前呈文字之人, 何敢措辭啓稟, 若是明白乎? 其原疏及喉院啓, 想必載在日記, 若一經睿覽, 則可以劈其疏中大義理, 而其冤狀, 亦可以洞燭矣. 嗚呼, 志述·敞, 初以布衣, 本無與於傾奪之際, 而凶黨之構捏眩惑, 必殺乃已者, 豈其有他故哉? 蓋以兩儒殺之然後, 辛巳之獄可反, 而聖考之處分, 可歸於疑惑矣. 兩人之死, 雖不足恤, 若其關係, 則不特兩人事而已. 且今之去聖考之世不遠, 而人心之陷溺如是, 邪說之充塞如是, 敞所以必欲告廟頒示者, 正以慮有今日之事者也. 當時若用其言, 今日之世道, 未必若是之沈沈, 此臣所以竝悲志述·敞之不幸, 而重爲世道恨者也. 嗚呼, 士之以言獲罪者, 古或有之, 未有如敞·志述之最酷者也. 不待結案, 直爲刑, 從古以來, 未之有聞, 自有此事以來, 爲士者, 莫不奔走號泣, 直欲裂裳而走, 殿下誠想近日館學之寂寥, 一何與聖考時不同耶? 臣願殿下, 亟遵聖考待士之盛意, 俯察兩儒被禍之至冤, 一體會議, 亟行伸雪, 以慰泉塗, 以樹風聲焉. 此外不係誣獄, 而亦涉冤枉者, 亦命竝爲擧論, 政不可已矣. 伏乞聖明留意焉. 臣無任屛營祈懇之至, 謹昧死以聞. 答曰, 省疏具悉. 日昨筵席所謂自省者, 非自省而爲允者也. 自古臺啓, 閱月爭執, 未有因此決去就者矣. 此由於予之平日誠信, 不能見孚之致, 乃有此無前之事, 此所謂自省者也. 爾之如是自劃, 決知其過矣. 予志不然, 而欲慰臺臣, 勉以從之, 則是誠乎? 非誠乎? 至於尹志述事, 雖或知其無他意, 玆事不可輕議者矣. 任敞事, 令喉院考其顚末而稟處, 他餘事, 日後疏決時, 當處分矣. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 4일

승정원일기 588책 (탈초본 32책) 영조 1년 3월 4일 임인 33/42 기사 1725년 雍正(淸/世宗) 3년合啓를 맨 처음 발의한 사람 및 전후에 請對한 여러 신하들을 遠竄할 것, 合啓의 連啓에 참여한 신하들도 모두 遠竄하기를 청하는 鄭宅河의 계

○ 獻納鄭宅河啓曰, 向來尹恕敎之疏論金姓宮人事也, 其所謂此賊, 供奉已久, 所愛亦愛等語, 指意叵測, 遣辭陰凶, 此等情節, 不可不嚴加究覈, 請命拿鞫嚴問. 李森與賊鏡, 結爲死交, 密地追隨, 蹤跡陰秘之狀, 路人之所知也. 至以其弟爲賊鏡之親校, 賊鏡之弟爲渠之密裨, 互托心腹, 潛通謀議, 其身雖二, 其心則一也. 賊鏡罪狀彰著之後, 乃敢送校致贐, 無所顧忌. 渠疏所謂自湖營上來後, 拘於體統, 一番往見云者, 其欺罔掩諱之狀, 尤極痛惡. 且於國恤初, 人心危疑, 則宿衛之任, 何等嚴重, 而賊鏡之再次突入陣中也, 出送令旗許入, 而反罪執法之將官, 其身爲將臣, 交通惡逆之罪, 不可不嚴懲. 請李森, 亟命絶島圍籬安置. 今我殿下, 以肅廟之子, 大行大王之弟, 逮至今日, 光御大位, 承祖宗之付托, 叶臣民之愛戴, 八域鼓舞, 一國慶頌, 今日北面於殿下者, 孰敢有橫生異意於其間, 而李明彦, 乃敢以援立擁立等語, 肆然書之於章奏之間, 蓋其凶計, 出於脅持君父, 使不得措手, 少有臣子之心, 何敢若是其放肆無嚴耶? 如此凶悖之徒, 不可一日置之於輦轂之下, 削黜之罪, 不足以懲其罪, 請李明彦, 絶島安置. 逆鏡辛丑之疏, 尙忍言哉? 實是爲人臣子所不忍聞所不忍言者, 而窮凶情節, 未及究得, 徑先置法, 神人之憤鬱, 已不可言, 而至於疏下六人, 旣與賊鏡, 同聲合辭, 濟其凶逆, 則初無首從之可分, 而特以官秩之高下, 名次有先後而已. 究其心腸, 則一而二, 二而一者也. 鏡賊之勘以次律, 已是失刑之大者, 況使六賊, 終逭天討, 罰止竄配, 則王綱何所扶植, 凶徒何所懲畏乎? 輿情抑鬱, 公議憤激, 請逆鏡疏下六賊, 亟命拿鞫嚴問, 夬正王法. 申致雲, 以逆冕之孫, 亂家之子, 不齒人類, 積怨淸議, 當邪黨秉柄之日, 諂附群凶, 濫廁淸顯, 欲爲逞憾効力之計, 敢售毒正誣賢之手, 乃發先正臣權尙夏追奪之啓, 至謂之依倚巨猾, 誣辱之言, 溯及師門, 末復以謂國可讐謂君可叛等語, 極口醜衊, 其所爲言, 便同急書, 噫嘻痛矣. 讐國叛君, 何等惡逆, 雖在凡人, 固不可以此, 猝然加之, 況三朝禮遇一代宗仰之儒賢, 忽地誣辱, 無所疑憚, 士林之憤痛駭惋, 爲如何哉? 噫, 其曾祖賊冕, 附麗自點, 潛通彼中, 殲滅諸賢, 貽禍國家之狀, 昭載於孝廟朝親鞫文案, 則渠何敢擧顔於搢紳之列, 而歲月旣久, 耳目稍遠之後, 肆然爲反噬之計, 論其情狀, 萬萬絶痛. 如此誣賢毒正之類, 不可無嚴懲之道, 請前副修撰申致雲, 亟命遠竄. 頃以備局回啓, 諸堂請罪事, 有所論啓, 而有問于備郞, 稟處之命, 故書出姑停矣. 日昨下政院之敎, 又有置之之命, 臣於此, 竊不勝慨然之至. 夫備局啓語中所引司馬光之言, 雖欲爲藉章古人之計, 而自不覺誣逼先朝之歸, 宋之神宗, 壅蔽於王·呂輩誤國之奸, 變亂舊章, 毒㴜生靈, 及夫末年, 深加悔悟, 累示罷改之意, 則其果一毫彷彿於先朝明正之擧耶? 惟我肅宗大王, 定斯文之是非, 作後來之貽謨, 斥邪衛道之嚴, 可以竢百世不惑, 而渠輩乃敢急於黨私, 罔念炳若之聖訓, 誣引不當引之語, 肆然爲眩亂之計, 至於非先王本意之一段語, 尤極絶悖, 少無顧忌, 其罪可勝誅哉? 聖上旣以其所引諭, 雖不穩當爲敎, 則亦已昭燭其罪狀, 而惟以現告大臣, 反寢成命. 噫, 負犯輕重, 不係於官職大小, 而其附私黨誣先朝之罪, 終不可不討, 則豈可以事關大臣, 有所持難, 曲加容貸也哉? 旣令稟處, 旋復置之, 處分顚倒, 輿情愈鬱, 請備局諸堂, 依前臺啓, 削奪官爵, 門外黜送. 昨年逆鏡敎文事之始發也, 凡爲殿下臣子者, 孰不驚心痛骨, 沫血共討, 而柳時模假托於改撰敎文之請, 謂之不思出處, 金始鑌以有心無心等語, 恣意熒惑, 若論其護逆之罪, 與巨源·眞洙, 無甚異同, 而聖上施爲區別, 只命二人遠竄, 處公班駁, 公議抑鬱. 請柳時模·金始鑌, 竝命遠竄. 白望所告, 何等凶逆, 而經年掩置, 今始發覺, 被告諸人, 宜無異同, 而拿覈之中, 獨漏二賊, 此實大有乖於獄體, 而宇寬所引各人及儉獄時干連諸宦, 或在外而主張陰謀, 或居中而和應密計, 及今端緖已露之後, 不可不竝爲拿鞫, 以正王法. 請沈檀·李世重及宇寬所引各人儉獄時干連諸宦, 竝命一體鞫問. 日昨聖上, 因右僚所懷, 有當初合啓首發遠竄人及前後請對諸臣削黜之命, 臣竊以爲罪重律輕也. 夫四大臣, 酷受奸黨之構誣, 竝被惡逆之極律, 而及今聖上, 洞察冤狀, 伸雪無餘, 則惟彼誣陷戕害之輩, 決不可遠竄削黜而止. 請合啓首發及前後請對諸臣, 竝命極邊遠竄. 頃年四大臣聯名之箚, 實出於體先王友愛之仁, 爲先王分勞之意, 而渠輩所謂大逆者也. 其所以凶言悖說, 危逼聖躬者, 無所不至, 而其時三司伏閤之啓, 有曰聯箚, 卽是三手中一也. 噫嘻痛矣, 渠輩所謂三手者, 有何干涉於聯箚, 而必欲合而爲一者, 明有許多機關, 而其所掩逼, 有不忍言, 當此逆情已露懲討方嚴之日, 不可不明覈正法, 以雪聖明之誣, 以洩神人之憤. 請其時合啓首發三司之臣, 與時龍, 一體鞫問, 連啓諸臣, 一竝遠竄. 答曰, 不允.

영조 영조 1년 (1725년 雍正(淸/世宗) 3년 영조 1년 3월 영조 1년 3월 4일

승정원일기 588책 (탈초본 32책) 영조 1년 3월 4일 임인 36/42 기사 1725년 雍正(淸/世宗) 3년春宮冊禮敎命文을 製述하라는 명을 거두어 줄 것과 史局都廳堂上에서 遞職해 주기를 청하는 金在魯의 상소

○ 副提學金在魯疏曰, 伏以, 臣於日昨, 伏聞筵席下敎, 委曲勤懇, 惶感之極, 不得不竭蹶趨肅, 而臣之煎迫情理, 決無因仍供仕之勢, 旋尋長單, 復違嚴召, 跡涉傲慢, 方俟誅譴, 迺於夢想之外, 又聞有史局都廳堂上差下及春宮冊禮敎命文製述之命, 惝怳驚怪, 恧蹙憂惑, 誠莫知置身之所. 顧臣庸陋, 最出人下, 而詞翰小技, 尤極短拙, 非唯作者蹊逕, 全未窺闖, 雖尋常酬應, 數行文字, 尙且艱窶莫甚, 罅釁百出, 臣每自悼自悶, 分作不文之人, 人亦未嘗以文期臣, 今朝廷之所以命臣者, 有若臣或可强拙能辦於述作之事者然, 末世之弊, 固患名實不副, 代匱有譏, 而夫豈有若此之甚者乎? 恭惟我肅宗大王盛德大烈, 史不勝書, 撰次實錄, 垂耀百代, 此其爲任, 何等至重? 況開局五年, 汗靑無期, 正宜專畀鴻筆, 及時完就, 而乃令如臣不文, 濫廁其間, 國體之輕䙝, 公議之嗤點, 已不可言, 而目今臣之母病, 一味危劇, 暫時難捨, 雖欲不計才分, 奔走效勞, 亦不可得, 在聖朝懋實之政, 豈宜將此莫重莫急之役, 容臣虛帶, 不早變通也哉? 至於敎命之撰, 尤爲萬萬不似. 雖在臣安閑之時, 猶不可强其所必不能, 昧然冒承, 況今焦憂鑠其內, 醫藥擾其外, 日夜遑遑, 未有片暇定帖, 毋論其可用與否, 初無一分締成之望. 若不趁今改易, 則臨急狼狽, 勢所必至, 至時雖以罪臣何益? 玆敢僅治短疏, 疾籲嚴聽. 伏乞聖明, 亟命先遞臣敎文製述實錄纂修之任, 以幸國事, 以安私分, 仍治臣僭猥瀆擾之罪, 千萬至祝. 臣無任悚慄祈懇之至, 謹昧死以聞. 答曰, 省疏具悉. 實錄纂修之任, 敎文製述之命, 實循公議, 卿何固辭? 卿其勿辭, 從速察任.

영조 영조 1년 (1725년 雍正(淸/世宗) 3년 영조 1년 3월 영조 1년 3월 4일

승정원일기 588책 (탈초본 32책) 영조 1년 3월 4일 임인 37/42 기사 1725년 雍正(淸/世宗) 3년元良을 보도할 것, 金一鏡의 逆節에 관련된 자들의 처벌, 尹志述에게 愍恤의 은전을 베풀 것, 韓世良에게 追奪의 법을 적용할 것, 李太元을 投畀하기를 청하는 李喬岳의 상소

○ 大司諫李喬岳疏曰, 伏以, 臣本以無似, 受兩朝特達之知, 前後猥叨是任, 非止一再, 而曾未能進一言論一事, 以效一日之責, 補衮職之闕, 徒積尸素之誚, 只切循墻之忱, 況臣累年罪謫, 新從海外來, 凡於時事, 有如聾瞽, 又不得出意見論是非, 數次承牌, 入侍前席而已. 其不可備位諫職, 因仍苟冒也, 決矣. 況臣衰朽之質, 三年瘴鄕, 百骸受傷, 脚痿而不能行步, 臂顫而不能運用, 其他種種諸症, 懍懍然有朝夕難保之慮, 而前日辭疏, 不敢以病爲解者, 誠以分義爲重故也. 今則千里撼頓之餘, 又添感寒, 貼席叫苦, 萬無供職之勢. 伏乞聖明, 特垂哀憐, 亟許鐫遞, 俾便將息, 以卒天地生成之澤焉. 第臣有區區所懷, 略附乞免之章, 臣尤不勝惶蹙之至. 臣於再昨, 隨諸臣入對, 伏見殿下, 於接應臣隣之際, 天顔溫粹, 酬酢如響, 諄諄誨飭, 有如慈父之詔子, 至以平日工夫之有未盡, 縷縷下敎於筵中, 嗚呼, 殿下此敎, 雖出於盛德之謙光, 而其存養省察之工, 深有得於聖人修治之要訣也. 臣於其時, 雖未能仰贊聖訓之萬一, 若其平日所受則有之. 昔在己丑年孝廟嗣服之初, 臣師先正臣宋時烈, 首陳一疏, 不啻累萬餘言, 而究其歸, 則只在於勉學而正心, 以爲欲正其心者, 必資學問之功, 虛心遜志, 終始典學, 會千聖之心於一心, 而以一心爲萬事之本, 則位天地育萬物, 參贊峻極之妙, 不外乎此云云, 而又以輔導元良之說, 懇懇陳戒, 以爲世子年齡幼沖, 志慮未定, 宜亟選端良方正博聞道術者, 俾專輔養, 發其隆師親友尊德樂道之心然後, 學可日進, 而德可日就云云. 其所眷眷爲言, 上以勉聖祖誠正之學, 下以戒春宮輔翼之道者, 溢於文字之外, 由是聖祖, 時在諒闇之中, 特加嘉尙而悅服, 風雲魚水之契, 其基於此矣. 顧今筵席日開, 講論不怠於朝晝, 國本已定, 冊禮將行於今月, 嗚呼, 殿下今日, 卽聖祖之己丑也. 殿下倘於輟講之暇, 取其文集而時賜考閱, 則臣師之告於聖祖者, 可以欽服而益加省察, 將見聖學日臻高明, 春闈漸就薰陶, 豈不猗歟休哉? 抑臣又思之, 臣師深憂聖祖聖孝天至, 哀慕無窮, 迺以念慈殿惸然之懷, 顧宗社付託之重, 仰勉於聖祖, 竊想殿下, 於晨昏哭臨殷奠親行之際, 玉體必多損傷, 伏乞殿下, 仰體兩殿惟疾之憂, 深軫聖躬加護之道, 不勝萬幸. 仍竊伏念近日臺啓之一向靳允, 相臣旣已箚論, 諸臺又復力爭, 而殿下一切厭聽, 至下勿爲强聒之敎, 臣恐殿下如流之量, 有所未恢而然也. 臣於咫尺之地, 親承臺官不無所執之敎, 是殿下, 以近日合辭及臺啓, 爲可爭也. 殿下旣知其有執, 則又何爲而不從其言耶? 和應賊鏡, 罪關宗社者, 尙今容息於覆載之間, 臣恐前日不咈之敎, 只歸於文具而止耳. 今若一向訑訑, 不賜快允, 則王章無以伸, 亂賊不知戢, 豈不大可懼哉? 伏願殿下, 亟從臺臣之言, 明施懲討之典焉. 又於再昨, 伏聞聖上, 以今日之事, 仰體先王遺意之意下敎, 而玉音嗚咽, 涕泣被面, 諸臣孰不感泣? 四大臣及諸臣之冤死者, 一倂昭雪, 而獨於泮儒事, 無一白其冤狀者, 昨日憲臣之疏, 以不可輕議爲批, 此則恐有所不然者. 夫尹志述之書進所懷, 斷無他意, 而其死則誠悲矣, 誠冤矣. 其時相臣箚救, 朝臣疏陳, 至以士氣沮喪爲言, 人心之所共愍憐, 此亦可知. 臣謂殿下, 宜勿復持疑, 亟施愍恤之典, 以慰九泉之幽冤也. 韓世良疏中天無二日半夜移位之說, 極其凶慘, 論其罪狀, 與逆鏡·賊虎, 無甚異同, 左右和應之跡, 昭不可掩, 則不可以其人之旣骨而置之, 臣謂不可不亟施追奪之典也. 賊鏡之撰進敎文也, 蹀血之蹀, 初以喋字書之, 則其時騎省郞李太元, 見而改之, 敎文中此句, 何等凶悖, 而太元不惟不加嚴斥, 又從以贊助, 夫蹀喋之訛誤, 旣能辨察, 則文字之來歷, 豈曰不知, 其參涉凶言之狀, 萬萬絶痛. 不言三司與伸救諸人, 皆被譴罰, 則太元之獨自晏如, 寧有是理? 亦宜亟施投畀之典, 以懲其惡也. 此外可言者甚多, 而臣疾病垂死, 神思慌忙, 不得縷陳, 亦願殿下, 特賜寬恕, 而勿以爲罪焉. 臣無任惶蹙祈仰之至, 謹昧死以聞. 答曰, 省疏具悉. 今因先正之言, 縷縷陳戒, 予甚嘉之, 可不留意焉? 尹志述事, 已諭於憲臣之批矣. 韓世良事, 語雖駭悖, 其身已沒, 何必更論? 李太元事, 不可以此遽施重典, 然用之何妨之說, 殊涉放肆, 施以削版之律焉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 4일

승정원일기 588책 (탈초본 32책) 영조 1년 3월 4일 임인 38/42 기사 1725년 雍正(淸/世宗) 3년鞫廳의 일을 담당할 인망이 없으므로 削職해 주기를 청하는 洪致中의 상소

○ 判義禁洪致中疏曰, 伏以, 臣於千萬夢想之外, 遽膺金吾寵擢之命, 臣誠惶駴震越, 直欲逃遁而不可得也. 念臣庸愚蹇劣, 百不猶人, 偏荷兩朝拂試[拂拭]之恩, 致位隆顯, 逮遇聖明, 異恩荐加, 前後忝叨, 罔非踰分, 雖緣朝家多事, 位著不備, 辭遜無路, 黽勉冒出, 而人器之不稱, 才分之不堪, 不待人言, 自知已審, 臣固日夜悸恐, 澟澟有臨履淵氷之戒矣. 況此王府首席, 是何等位望, 何等責任, 而顧乃越次特授, 不加難愼, 有若微官散職之循序差除者然? 臣於此, 驚惑失圖, 殆不知措此身於何地也. 目今鞫事將設, 按治方急, 又有考閱獄案, 疏決中外諸囚之命, 政宜極選公明平允之人, 以委議讞之任, 乃以臣矇識望輕者, 猝然加之以萬萬不敢當之職, 物情之未厭, 勢所必至. 一身僨敗, 雖不足恤, 不亦有乖於量能授官之義乎? 反覆思惟, 終無冒昧承命之理, 昨今天牌臨門, 而荐犯違慢之科, 臣之罪戾, 益無所逃, 玆敢披瀝肝血, 仰陳仁覆之下. 伏乞聖慈, 俯垂諒察, 亟命先削臣新授判義禁之職, 仍令收還資級, 俾安私分, 以重官方, 不勝萬幸. 臣無任屛營祈懇之至, 謹昧死以聞. 答曰, 省疏具悉. 今玆陞擢, 予意非偶, 卿何固讓? 親政又當再明, 此非西銓之長引入之時, 卿其安心勿辭, 速出應命.

영조 영조 1년 (1725년 雍正(淸/世宗) 3년 영조 1년 3월 영조 1년 3월 5일

승정원일기 588책 (탈초본 32책) 영조 1년 3월 5일 계묘 28/35 기사 1725년 雍正(淸/世宗) 3년憲臣의 상소를 捧入한 일과 病勢를 이유로 遞職해 줄 것을 청하는 金相玉의 상소

○ 右承旨金相玉疏曰, 伏以臣稟賦脆薄, 早嬰奇疾, 居常坯蟄, 藥〈餌〉爲命, 筋力奔走, 圖酬聖恩之萬一, 卽臣之區區之至願, 而不幸久疾纏髓, 未老先衰, 氣血消耗, 形神羸削, 懍懍然有朝不謀夕之憂, 夙夜之任, 豈臣所堪, 而數朔之內, 乍遞旋除, 感激恩私, 忍私供職矣. 自數日來, 重得寒感之症, 昨自直中, 舁還私次, 舊患新痾, 一時交劇, 火鬱而頭疼如碎, 痰盛而胸膈悶塞, 寒熱往來, 精神昏瞀, 服藥調治, 症狀無減, 再違嚴召, 恩出格外, 惶霣之極, 無地措躬, 且臣疾病之外, 抑有情勢之難安者, 向日以捧入憲臣之辭單, 致有儒臣之筵奏陳疏, 而旣靳恩遞, 違召而未蒙例勘, 適値親祭, 不敢言私, 冒沒承命, 晏然行公, 臣心恧蹙, 固已多矣, 而當初同事之兩僚, 一則呈告, 一則疏遞, 皆由於此, 則其所去就, 不宜異同, 臣不可獨爲仍蹲, 較然明甚, 臣之情病, 俱無可强之勢, 而親政隔日, 僚員不齊, 若無及今變通之擧, 則將未免公私狼狽之患. 玆敢隨牌進伏於闕外, 拜章徑退, 臣罪尤萬萬矣. 伏乞聖明, 俯察臣情勢病狀之萬分難强, 亟遞臣職, 以安私分, 不勝幸甚. 臣無任屛營祈懇之至, 謹昧死以聞. 答曰, 省疏具悉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 5일

승정원일기 588책 (탈초본 32책) 영조 1년 3월 5일 계묘 29/35 기사 1725년 雍正(淸/世宗) 3년정신이 흐리고 병도 많은데다가 輔德의 직임을 감당하기에는 지식이 부족하다는 이유를 들어 遞職해 줄 것을 청하는 趙彦臣의 상소

○ 輔德趙彦臣疏曰, 伏以皇天降割我東方, 五載之間, 荐遭崩天之痛, 伏惟殿下孝思罔極, 臣欲奉辭仰慰, 而不知所以爲喩也. 竊念臣賦命畸窮, 粵在庚子, 險釁荐至, 上失聖考, 下喪嚴父, 凶頑苟活, 不自死滅, 旋又遭時艱危, 凶黨肆毒, 禍網彌天, 臣迺流離辛苦, 竄伏窮山, 得全性命, 農桑之業, 漁樵之樂, 自爲優遊送老之計, 不意復見陽和之日矣. 何幸今日, 天地開霽, 日月淸明, 衆邪逬逐, 群彦彙進, 堯·舜三代之治, 可復見矣. 老羸跛躄, 歡欣鼓舞, 皆欲效忠於殿下之前, 顧如臣者, 先朝舊物, 嘗得備數於法從之列, 蒙被國恩多矣. 其所以追先帝報陛下之誠, 豈有異於恒人哉? 況今天佑宗祊, 儲位克定, 億萬年無疆之福, 將基於此矣. 擧國臣庶, 歡呼慶祝, 臣於此時, 猥忝宮官馹召之命, 遠及蓬蓽, 恩榮所及, 且感且懼, 玆敢强策癃廢, 來伏京邸, 而第伏念胄筵勸講之職, 爲任甚重, 苟非博學淹識, 莫宜居之. 臣本魯莾, 最居人下, 而曾在大行大王在儲之日, 冒居是職, 實無絲毫裨益, 此所謂已試蔑效者. 今於七八年來, 奇疾纏身, 精神消耗, 從前所學, 益覺空疎, 其何敢唐突承命, 苟然充位而已哉? 且臣有情勢之萬萬難安者, 年前待罪諫職, 因一處置間事, 重遭臺參, 其後世變, 殆同滄桑, 今不敢更提前說, 自犯煩猥, 而顧臣所遭非細, 不可以時移事往, 而有所自解, 今若出入榮次, 自同平人, 則其爲忘廉恥甚矣. 噫, 臣以世祿之臣, 迹違朝端, 已七年矣. 今當化理淸明之世, 又逢儲君新莅之日, 豈不欲進身班行, 仰效萬一, 而情窮勢蹙, 終難冒沒, 不得不仰籲於宸嚴之下, 伏乞聖明, 亟遞臣職, 以靖私義, 不勝幸甚. 臣無任屛營祈懇之至, 謹昧死以聞. 答曰, 省疏具悉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 7일

승정원일기 588책 (탈초본 32책) 영조 1년 3월 7일 〈을사〉 21/37 기사 1725년 雍正(淸/世宗) 3년아버지 喪 중에 權益寬의 讒訴를 받고 가족 친지가 풍비박산이 되었던 참혹함을 토론하고 60이 임박한 나이에 병이 심하여 공무를 수행할 근력이 없다는 이유를 들어 削職을 청하는 金槹의 상소

○ 工曹參議金槹疏曰, 伏以臣民無祿, 仙馭賓天, 日月迅邁, 因山已過, 仰惟聖情, 益復罔極, 念臣三載絶徼, 萬死歸來, 瞻望喬山, 劍舄永閟, 慟霣摧裂, 一倍如新. 迺者聖上提綱, 天運斡旋, 特賜裁宥, 霈澤旁流, 如臣之釁累至深者, 亦洗丹書之冤, 首被柏府之命, 除旨馹召, 次第而至, 拯之坑窞之中, 置之平地之上, 聖恩弘大, 天地無量, 臣以首頓地, 涕淚交逬, 聞命感激, 卽日啓程, 行到中路, 得奉銀臺之寵擢, 秋曹之恩命, 臣於是, 益復驚懼, 誠不知所以得此於聖明之下也. 駄運病殼, 長路跋涉, 雪擁四嶺, 多失行, 日昨纔入城, 而連除旋遞, 寵命屢辱, 臣方惶霣踖蹜, 無地自容. 水部新命, 又降此際, 臣本庸碌, 最居人下, 而蒙被睿簡, 何至此極? 在臣義分, 固當竭蹶趨承之不暇, 而顧臣踪地私情, 有不可自同平人, 復廁周行者, 不得不略陳危懇, 冀蒙矜察焉. 臣於頃年, 酷被權益寬之讒訐, 其本事之冤枉誣衊, 姑舍勿論, 造意之陰凶危怖, 卽一變書, 至今思之, 毛骨俱竦. 噫嘻痛矣, 臣於其時, 父喪未畢, 苫塊殘喘, 蟄伏鄕廬, 瞻依饋奠, 以寓哀慕之誠, 間緣病故, 或入孝門, 而不但一家親知, 落落星散, 衰麻之身, 豈有參尋相從之理乎? 未嘗與人接談, 一宵淹留, 而且其啓中諸人, 雖至親之間, 尙有三載阻面者, 其他或有未及弔問者, 亦有平生不識何狀人者數人, 而乃以縗服與議, 昏夜聚會, 樂禍思亂, 煽動騷屑爲言者, 是可忍乎? 白地粧撰, 猶是歇後語也. 天日之下, 公肆誣罔, 忍爲此萬萬無據之說, 以爲驚動上心, 疑亂群聽之計, 人之無狀, 胡至此極? 實是從古讒人之所不敢爲也. 況益寬與臣家, 素有嫌怨, 人所共知, 而乘時快讎, 必欲甘心, 臣門, 偏受其毒, 一家四人, 同時被謫, 古今天下, 寧有是哉? 臣不欲與之辨明也. 噫, 果如啓語之臚列, 則臣之罪名, 奚止流竄, 而幸賴先大王寬假之恩, 俾全性命, 以至今日, 頂踵膚髮, 罔非先朝賜也. 抑臣又有至痛在心者, 臣本家世淸貧, 菽水難繼, 烏鳥私情, 尤急反哺, 而晩竊科第, 未效三載之祿養, 獲戾神明, 遽抱千古之至痛, 而不孝無狀, 邈投窮荒, 不得躬執祭奠, 以終喪制, 人理盡矣, 子道虧矣. 孤露㷀㷀, 哀疚在心, 思之至此, 肝腑寸裂, 今雖荷聖上潽拂之恩, 更以何心, 束帶就列, 徒爲一身之榮耀已哉? 且臣年迫六旬, 衰頹已極, 竄謫憂畏, 疾病深痼, 精神筋力, 實無奔走供仕之望, 區區忱誠, 無路自效, 撫躬自悼, 寧不於悒? 今以宗廟修改, 天牌下降, 不敢坐違, 隨詣禁扃之外, 而顧臣情病, 萬無入謝恩命之勢, 玆敢陳章徑歸, 伏乞聖明, 特賜哀諒, 將臣職名, 亟行鐫削, 仍命收還新授資級, 不勝萬幸. 答曰, 省疏具悉. 旣往之事, 何必深嫌? 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 7일

승정원일기 588책 (탈초본 32책) 영조 1년 3월 7일 〈을사〉 26/37 기사 1725년 雍正(淸/世宗) 3년모친의 병을 이유로 遞職해 줄 것, 誣獄이라고 주장한 吳斗錫에게 島配의 형률을 시행할 것, 大臣을 무함한 高應曅을 엄중하게 징벌할 것 등을 청하는 李彙晉의 상소

○ 掌令李彙晉疏曰, 伏以臣庸疎鈍朽, 百不猶人, 重以父母年老, 疾病侵尋, 藥餌牀第, 懍懍度日, 臣之情理, 夫豈有一分游宦之望, 而迺者起廢之恩, 遠及窮鄕, 區區寸心, 已不勝其感激. 況當君誣未雪, 國賊未討之日, 不敢違逋, 抑情趨朝, 猥隨諸臣之後, 屢申懲討之請, 而微誠未格, 天聽愈邈, 不得其言, 義則當去, 而離違親側, 倏已五旬, 日夕眷係, 方寸交亂, 臣旣負臣責, 且曠子職, 撫躬慙怵, 無所容措, 連尋長單, 蓋不獲已, 而一例見却, 狼狽益甚, 玆敢不避瀆擾, 疾聲號籲, 伏乞聖慈, 亟許鐫遞臣職名, 使臣得以歸養父母, 不勝幸甚. 臣於丐免之章, 不宜贅及他說, 而愚忠所激, 不能自止, 略陳數事, 以備財幸焉. 洪惟我肅宗大王聰明睿智, 卓冠百王, 臨御四十餘載, 宏謨遠猷, 美政良法, 允爲聖子神孫之攸則, 而不幸壬寅以後, 群凶秉國, 欺蔽我先王聖聰, 壞弄我聖考典章, 大小法令, 多所更改, 在今日繼述之道, 不可不一竝復舊, 以光聖孝, 亟令廟堂劃卽施行焉. 至若辛巳事, 係是先朝大處分, 則爲臣子者, 何敢容議, 而頃年鄕儒吳斗錫, 投進一疏, 至謂之誣獄, 乃曰, 漢武時, 江充與黃門蘇文等, 謀廢戾太子, 陰殺胡巫, 而造成木人, 則辛巳之獄, 安知不類於此也? 其援古證今, 指意陰慝, 有不忍言者, 如此誣逼先朝無倫蔑義之人, 不宜與同中國, 亟施島配之律, 斷不可已也. 向時凶黨, 構陷四大臣, 無所不至, 而有高應曅者, 首發凶疏有曰, 自丁酉獨對之後, 已知有向日之事. 又曰, 宋臣張浚, 肅淸苗·劉之亂, 勉其君以剛斷, 此臣爲殿下, 眷眷於今日, 遣辭凶慘, 引喩絶悖, 論其情狀, 萬萬痛惋, 亦宜投諸荒裔, 以嚴懲惡之方也. 李潛罪惡, 畢露於肅廟親鞫之日, 而沈檀·趙泰耉等, 敢以立節等語, 肆然建請, 至行褒贈, 噫, 亦痛矣, 刑賣變貿, 關係至重, 宜奪其所贈之職, 以伸公議也. 逆虎誣上通天之罪, 已伏常刑, 殿下旣命削其名於勳籍, 且明壬寅之冤誣矣. 其所謂丹書鐵券, 決不可一日仍置, 以益其汚衊, 亟令有司登時毁去, 仍又削其勳罷其科, 會盟時所行賞典, 悉皆還收, 上以虔告太廟, 下以頒示八域, 以洩神人之憤焉. 世良辛丑之疏, 踵鳳輝而起, 陰移天位之說, 卽日急書, 窮凶情節, 實與鏡·虎兩賊, 同一圈套, 而莫施王章, 遽斃牖下, 輿情憤痛, 久而愈切, 而追奪之論, 太涉輕歇, 臣實慨然, 惟殿下, 廓揮乾斷, 快行孥籍之典, 俾亂賊知懼焉. 臣於日昨, 獲參登對之末, 伏覩殿下, 於伸理冤枉之際, 辭旨惻怛, 恩意藹然, 枯荄死草, 擧霑雨露, 凡在群下, 孰不感泣? 前後被謫之臣, 次第賜環, 而兪崇·李挺周兩人, 方在量移之中, 尙抱向隅之歎, 蓋其當初臺啓, 專出於白地構捏, 則兩臣之一日在謫, 實有一日之冤, 矧今疏決遷就, 淹速難期, 宜卽竝宥, 以示一視之仁焉. 答曰, 省疏具悉. 爾疏所論, 大義好矣, 而不可率爾而爲之者也. 鄕儒事, 言雖狂悖, 玆事不可更提而論之事, 而至於請潛追職之事, 昨年, 因敎文事問之, 而心常駭然矣, 亟收其官矣. 削勳收資事, 日後疏決時, 當商量而處之, 而兪崇等二人, 竝命放送焉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 7일

승정원일기 588책 (탈초본 32책) 영조 1년 3월 7일 〈을사〉 28/37 기사 1725년 雍正(淸/世宗) 3년辛丑年 翰薦과 관련된 朴師聖의 상소 등을 이유로 削職해 줄 것을 청하는 趙迪命의 상소

○ 奉敎趙迪命疏曰, 伏以臣於春初, 爲省父病, 下來于臣父淮陽任所矣. 恩除馹召之命, 遽下於千萬意外, 臣惝怳感激, 罔知攸處, 其在分義, 固當竭蹶趨承之不暇, 而第父病身𧏮, 適劇於此際, 首尾旬餘, 一時竝苦, 落席沈頓之中, 嘗湯之憂, 又從以交攻于心, 昏昏度日, 殆不省人事, 故恩召之下, 旣未克祗承, 縣道辭疏, 亦不能以時治送, 方此惶懍震惕之際, 得伏見正言朴師聖疏本, 則以爲辛丑後翰薦, 皆出於黨援之吹噓. 又曰, 尹尙白之當薦廣取五人, 專無難愼之意, 臣亦五人中一人也. 揆以私義, 固已萬萬難安, 而繼又伏聞十七日筵中, 以左右史之不備, 至有催督上來之命, 臣於是, 尤不勝悚蹙之至, 論劾之言, 旣發於臺地, 則翰苑一步, 便爲臣自劃之地, 去就一節, 有不暇論, 而第於筵敎催促之下, 一向退伏, 有所不敢, 要爲入城自列之計, 擔舁病軀, 寸寸進程, 行到金化, 觸感添重, 僵臥旅次, 前進無路, 玆不得不以縣道, 疾聲哀籲於仁覆之下, 伏乞亟命鐫削臣職名, 仍治臣前後違逋之罪, 以伸臺議, 以靖私義, 千萬幸甚. 傳曰, 此上疏, 還爲下送.

영조 영조 1년 (1725년 雍正(淸/世宗) 3년 영조 1년 3월 영조 1년 3월 9일

승정원일기 588책 (탈초본 32책) 영조 1년 3월 9일 정미 12/20 기사 1725년 雍正(淸/世宗) 3년임지에서 災結이 누락된 일에 대해 道臣 등의 構陷을 받았던 일 등을 이유로 削職해 줄 것을 청하는 宋必恒의 상소

○ 執義宋必恒疏曰, 伏以皇天降割, 仙馭遠陟, 方中已訖, 時序屢易, 伏惟聖情哀慕, 益難堪抑, 臣以罪廢之蹤, 竄伏荒谷, 實無毫分當世之念. 迺者, 千萬意想之外, 特蒙甄復之恩, 繼有泮職之除, 驚惶感惕, 義當竭蹶, 而臣有老病父母, 年踰七耋, 痼疾沈綿, 不忍離捨, 見帶之職, 雖系閑局, 稽謝之罪, 無以自逃. 伏聞國有大慶, 縟儀將擧, 區區忭祝之極, 不敢一向退坐, 抑情登道, 纔入脩門, 未及卸鞍, 又膺柏府新命, 臣誠惝怳周章, 莫省其何由以致是也. 今此寵除, 寔出於KC02069拂之殊私, 則在臣義分, 惟當感激趨謝之不暇, 而臣於是職, 累試蔑效, 言議之巽懦, 才分之拙疎, 本不合於風憲之職, 而況今化理維新, 討復方嚴, 言責之任, 尤宜愼簡, 豈可使如臣者, 苟然充位於其間, 徒貽憤敗之罪哉? 抑臣向年所被罪名, 羞辱莫大, 追惟至今, 尙有餘悸, 事雖已往, 不得不一陳其略焉. 臣於辛丑夏間, 受任湖邑, 莅官纔七箇月而罷歸矣. 三年之後, 以流來災結事, 爲道臣所構持, 閱月對吏, 屢次行査, 末抄査狀, 無可捃摭, 而外而道臣, 操切頗力, 內而禁堂, 羅織至深, 照律之後, 功儀減等, 自是不易之典, 而恚其不能, 中以危法, 乃敢創爲三百年所無之別草記, 構成罪案, 橫加醜辱, 終至於遠斥瘴海必死之地而後已, 其壞弄王法, 隨意操縱之狀, 吁亦巧且憯矣. 儻非先大王覆燾之深仁厚澤, 臣於經年飮瘴之餘, 已作嶺海之羈鬼矣. 顧安得生還故里, 復見篤老之兩親乎? 思之至此, 不覺夢驚而寢㦉, 今已息望於死灰之復然久矣. 今若徒籍寵靈, 抗顔冒出, 則臣猶自媿, 人將何謂? 新除之下, 終難祗承, 伏乞聖明, 俯諒臣情私之萬萬難强, 亟許鐫削, 以重臺選, 以安微分, 不勝幸甚. 答曰, 省疏具悉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 10일

승정원일기 588책 (탈초본 32책) 영조 1년 3월 10일 무신 15/28 기사 1725년 雍正(淸/世宗) 3년적임자가 아니고 질병 중에 있으므로 經筵에 출입하라는 命을 거두어 줄 것을 청하는 朴弼周의 상소

○ 前縣令朴弼周疏曰, 伏以國逆告凶, 五載之間, 二聖繼陟, 弓劍旣遠, 感傷益倍. 伏惟聖上, 在疚㷀然, 曷堪悲慕? 蟣蝨微臣, 無少行能, 曾在肅考末年, 謬膺簡拔, 至玷臺省, 逮景廟卽祚之初, 亦嘗猥與於收召, 而前後苦辭, 備徹其無用實狀, 伏想朝廷上下, 或旣知之矣. 比年以來, 幸還臣本分, 得以自脫於矯誣之塗, 矢心溝壑, 懽焉無憾. 玆於千萬意外, 又忽有隕自天, 無官之召, 旣超格例, 而命以出入經筵, 尤所罕聞, 綸音遠降, 辭旨隆重, 臣是何人, 敢以當此? 奉讀驚惶, 疑若夢寐, 不知其所以自措也. 念臣生長故家, 世受國恩, 志趣尤甚凡庸, 本不敢妄有標擬, 苟非身嬰奇疾, 則無論其得與不得, 循常塗轍, 應擧覓官, 夫豈其所不欲哉? 而病廢一生, 間關百死, 有不得自力焉者, 非故爲異而然也. 末俗好高, 虛文溢世, 一有蹤跡, 稍若違衆者, 則隨輒加之名稱, 多作分外揄揚之語, 以臣驗之, 益知其然, 蓋因病蟄之故, 而疑於自守, 無讀書之事, 而名爲慕經, 如是展轉, 始知出於不知者之游談, 終焉攬取朝廷之官爵, 馴致今日, 又有此萬萬不近似之恩命, 是不惟當之者狼狽窘悶, 置身無所, 抑未知於聖朝綜核之治, 爲如何也? 今者, 离明出震, 泰運將啓, 政令注措之間, 聖心譪然, 推此以往, 雖所謂澤百世正萬民者, 亦直在度內耳. 正如春噓物茁, 導達展拓, 惟恐一事之有失, 不得充乎本量, 中外四方之所以望於殿下者, 如此其切也. 治忽攸係, 最在用人, 就中不由科第, 出入筵席, 尤是常格外急賢殊異之擧, 而乃以如臣積病垂斃, 百無一能者, 苟然塞白, 欲以應文而止, 是蓋筵臣, 過泥先朝故事, 有此襲謬, 而曾不思擧措乖宜, 賢愚易位, 其害有不可勝言. 嗚呼, 可不戒哉, 可不戒哉? 若臣狗馬賤疾, 誠不敢上溷天聽, 而摧殘澌盡, 危不容喘, 在昔少壯之時, 尙不暇於捄死, 及今年力衰邁, 氣不抵敵, 其益趨於危地者可知也. 又自頃年, 重得自眚, 幾成盲廢, 而流離棲屑, 苦無一日煖席之所, 每每因勞致劇, 未有差疹之望, 假令臣果能粗得於古人之糟粕, 或堪需世, 以此病狀自廢之外, 斷無他道, 況其空空蔑蔑, 實無分寸可紀, 而徒有此近死之危疾者耶? 伏乞聖慈, 察臣至懇, 非出飾讓, 特許收還誤恩, 使臣得比一物, 安意自在, 則公義私分, 兩皆幸甚. 臣於此際, 伏聞國本有定, 冊禮將行, 泰山盤石之基, 於焉益壯, 疏遠小臣, 顧無由致其區區慶祝之誠, 則惟與野外群黎, 同玆蹈抃而已. 臣情溢辭蹙, 益無任瞻望激切之至. 答曰, 省疏具悉爾懇. 爾須體予求助之意, 其勿過辭, 從速上來, 補我不逮, 贊予元良.

영조 영조 1년 (1725년 雍正(淸/世宗) 3년 영조 1년 3월 영조 1년 3월 11일

승정원일기 588책 (탈초본 32책) 영조 1년 3월 11일 기유 20/35 기사 1725년 雍正(淸/世宗) 3년李光佐에게 傳諭한 결과를 보고하는 安瑞羽의 계

○ 編修官安瑞羽啓曰, 臣敬奉聖諭, 傳宣于公山慈恩洞領中樞府事李光佐處, 則以爲, 幸得遞解職名, 又伏承萬萬出常之恩諭, 而伏聞以壬寅夏請對事, 入於竄配中, 不敢以一言仰對, 不勝惶恐涕泣云矣, 敢啓. 傳曰, 知道.

영조 영조 1년 (1725년 雍正(淸/世宗) 3년 영조 1년 3월 영조 1년 3월 12일

승정원일기 588책 (탈초본 32책) 영조 1년 3월 12일 경술 17/21 기사 1725년 雍正(淸/世宗) 3년朝講에 閔鎭遠 등이 입시하여 論語를 進講하고, 柳鳳輝 등 獄事와 관련된 자들을 처벌하는 문제, 勅使 일행에게 楊憲益 등을 急送하는 문제 등에 대해 논의함

○ 十二日卯時, 上御時敏堂, 朝講入侍時, 領事閔鎭遠, 知事申思喆, 特進官尹憲柱·李裕民, 參贊官李秉常, 侍講官申昉, 侍讀官李箕鎭, 掌令李彙晉, 獻納鄭宅河, 假注書朴致文, 記事官吳命季, 記注官李齊恒. 上講自子貢問曰, 有一言而可以終身行之, 至子曰, 衆惡之必察焉訖, 申昉進講, 自子曰, 人能弘道, 至子曰, 君子不可小知而可大受也訖, 上受而講, 自子曰, 人能弘道, 至子曰, 君子不可小知而可大受也訖. 昉, 進伏曰, 人能弘道章, 道, 譬則如扇, 人, 譬則如手, 手能搖扇, 扇如何搖手, 天理本然之善, 人能擴而充之, 則自然弘道矣. 李箕鎭曰, 觀中庸率性之謂道, 人能弘道之意, 可見矣. 上曰, 然矣. 閔鎭遠曰, 譬如山上升進, 則詳見其下, 不進則不見其詳, 此莫非聖人勉人修道之意也. 申思喆曰, 徒有知覺, 而不能修德, 則非能弘道矣. 上曰, 然矣. 昉曰, 過而不改章, 聖人勉人有過不憚改之意, 古之君子, 改過不吝, 故其終至於神妙不測, 惟殿下, 留意焉. 上曰, 當留意焉. 箕鎭曰, 人孰無過, 改之爲貴, 君子之過, 如日月之旋而復明, 小人之過, 必文, 文過則其流之害, 不可勝言矣. 上曰, 其言好矣. 思喆曰, 此章, 於人君自修之道, 正當切緊, 惟聖明體念焉. 李秉常曰, 人自知有過, 而羞愧其有過, 以爲文過, 則當作何如人耶? 上曰, 卿等之所諭, 皆好矣. 鎭遠曰, 臣外祖文正公宋浚吉, 孝廟朝承召赴朝, 出入講筵, 多所啓沃, 以掃墳受由, 數日而歸, 則其間上, 以銓曹不卽擧行, 命捉致該吏於差備門外, 命中官重杖幾死, 文正, 於筵席, 懇懇陳戒. 上曰, 此是卿暫出之故也. 卽命賜藥物於受杖人, 文正每歎其改過之勇, 前古無比, 此等事, 正是文子文孫之所當取法也. 上曰, 其言稍好, 而予心愴感矣. 昉曰, 吾嘗終日不食章, 思而不學者, 正與不種而鋤, 同, 上文言學而不思則罔, 思而不學則殆, 書云惟學遜志, 諸書所云, 正相類矣. 尹憲柱曰, 末端, 爲人君垂戒而言也. 上曰, 然矣. 箕鎭曰, 聖人, 非思而不學者, 此云爾者, 與德之不修, 學之不講等語, 觀之, 皆聖人自謙之辭也. 上曰, 與不如某之好學, 正相類矣. 鎭遠曰, 殿下法古聖賢之言, 以爲有日新之效焉. 上曰, 可不體念焉. 箕鎭曰, 思古聖王善治之道, 以施乎政事之間, 則合天理之道矣. 上曰, 其言好矣. 昉曰, 君子謀道章, 治其本而自外至者, 不憂焉, 爲學者之言也. 上曰, 然矣. 箕鎭曰, 君子, 素其位而行, 人君以法而行之, 則其心公平正大之事, 可見矣. 鎭遠曰, 以自外至者, 爲憂樂, 則私而已矣, 伏願殿下, 於天理人欲之間, 詳察而行之. 上曰, 卿言好矣. 思喆曰, 昔年肅廟親臨開講此大文時, 有下敎之事矣. 上曰, 聖考時事, 引以爲喩, 可見忠厚之意矣. 昉曰, 知及之章, 事物當然之理, 皆知而內守, 則眞知仁之可守, 而終無所失矣, 使下之道, 不以禮, 則民不敬矣. 上曰, 然矣. 箕鎭曰, 大抵德愈全, 則責愈備, 仁能守之, 仁字最大, 而猶有誠己工夫, 爲學者勉戒之言也. 秉常曰, 以工夫次第言之, 則智仁之主, 法孔子之言, 而施諸政事間可矣. 上曰, 其言果好, 予當留意焉. 昉曰, 知仁禮三者, 實知而實行, 則此眞實工夫也. 箕鎭曰, 天理人欲之間, 詳察而分辨焉. 秉常曰, 非先知而後仁, 自章頭, 以知仁禮次序而言也. 昉曰, 秉常之所諭, 詳盡矣. 上曰, 然矣. 昉曰, 君子不可小知章, 聖人觀人之道, 極盡, 於聖上用人之道, 最爲切緊矣. 箕鎭曰, 人君, 當國之大事, 所謂可大受也. 惟殿下, 體念焉. 上曰, 爾言是矣, 可不留意焉. 昉曰, 可大受者, 材與德俱大, 可小知者, 器與量俱小也. 此小人, 非大惡不道之人也, 但言其器小也. 上曰, 然矣. 兩司無文義可諭之事乎? 彙晉曰, 諸臣旣已詳達, 更無可諭之事矣. 宅河曰, 諸臣之所諭, 皆是格言, 惟在聖上體念而行之矣. 上曰, 其言好矣. 予當留意焉. 鎭遠進伏曰, 連日開講, 日氣凉冷, 聖體若何? 上曰, 無他恙矣. 鎭遠曰, 臣與藥房諸醫相議, 有製藥仰達之事矣, 其有分效乎. 上曰, 無顯效, 無加減矣. 鎭遠曰, 袖箚所達, 以筵席面諭爲敎, 小臣今方入侍, 敢請下敎. 上曰, 袖箚, 無批答之事, 頃日筵中, 已諭予意, 更無可言之事矣. 鎭遠曰, 昨日李箕鎭上疏, 亦陳此意, 蓋必須明言先王有旡妄之疾, 爲群奸欺蔽之實狀, 使國人曉然知之, 然後先王聖德, 始可彰著矣. 李裕民曰, 相臣袖箚所陳, 自上尙無下答, 輿情莫不抑鬱, 速賜明白處分, 群下仰望矣. 上曰, 入侍諸臣承宣之意, 皆何如? 憲柱曰, 臣昔年久忝宮僚, 每於胄筵侍講之際, 欽仰先大王英明仁聖之德矣, 適緣聖疾彌留, 向來群邪, 敢肆欺蔽之計, 此誠今日臣子之痛迫者也. 疾病之來, 聖人之所難免, 今豈有可諱之事乎? 大臣所達, 誠甚得宜矣. 思喆曰, 向來凶黨, 壅蔽天聰, 濁亂朝廷之罪, 何可盡達? 小臣在嶺外謫所時, 適見國舅魚有龜辭勳疏, 則有曰, 奸凶輩, 必以自己所達, 稱以下敎而書出, 其縱恣欺蔽之狀, 觀於此, 可謂綻露無餘矣. 上曰, 此則指賊鏡事矣. 秉常曰, 向來群奸, 專事欺蔽, 雖以金濰, 書出姑停事見之, 有不可掩者, 大臣恐累先大王盛德, 必欲發揮本意, 有此箚陳, 其言誠切矣. 箕鎭曰, 臣新自外來, 聞大臣以敦孝悌之道陳箚, 而未見其箚辭矣, 然臣疏所陳之意, 蓋以爲大行大王深仁厚德, 爲群凶所掩蔽, 將無以發明於天下後世, 此實一國臣民所共痛迫處也. 昉曰, 臣則未見其箚本, 而聞其大意, 專出於仰勉聖上效孝悌恢蕩平之道, 發揮景廟之盛德深仁云, 豈不好耶?鎭遠曰, 先王, 非火升之時, 則處分明白, 向來大小處分, 多不出於先王本意者, 斷可知矣. 彙晉曰, 惟我大行王, 以至仁厚德, 不幸有疾患, 而群兇乘之, 專事欺蔽, 恣行兇臆, 可勝痛哉? 當日事聖上, 旣已洞燭矣, 其在繼述之道, 明白下敎, 使中外臣庶, 曉然知奸兇之濁亂, 本無累於大行王聖德, 可矣. 今若不加辨白, 則大行王聖德, 不幾於黯昧而不彰乎? 大臣, 以體國之誠, 有所箚陳, 而今日廷臣, 孰不眷眷於此義理乎? 宅河曰, 先大王深仁厚德, 不幸有疾患, 群奸乘時濁亂之罪, 可勝痛哉? 其時下敎曰, 世弟可乎, 左右可乎, 以此敎觀之, 先大王有疾患, 臣民皆知之, 今日明白下敎, 則益有光於繼述之道矣. 諸臣, 旣已面達, 速賜處分, 是臣等之所仰望也. 上曰, 右相箚批, 已盡言之, 而其中一二事, 欲爲批答矣. 宣廟追改明廟時事, 至於泣下曰, 吾以王孫, 退居潛邸足矣, 豈意居此位, 當此至難處之事乎? 予之今日所處, 亦如宣廟之事矣. 鎭遠曰, 此事, 關係大義理, 不可草草, 殿下之如是愼量, 聖意亦好矣, 幸望反復尋繹義理, 必思天理之至極處, 爲孝悌之本, 更爲下敎, 何如? 上曰, 卿言是矣, 更當從容審量後下敎矣. 明廟時事, 予未及詳知, 而向者以一邊廷臣, 盡歸之於罔測之科, 論其根本, 則咎實在予, 向來義淵事, 予初無殺之之意, 而其措語, 亦不韙, 與卿箚有異矣. 鎭遠曰, 年少儒生妄率之言, 豈慰於死罪乎? 上曰, 致斃於二次之刑, 曾所不料其罪目, 以非先王本意爲案, 而其後見向來備局啓辭, 亦以非先王本意爲言, 此獨何罪耶? 鎭遠曰, 聖上旣知其冤枉, 則不可不明白處分矣. 上曰, 予欲救之, 而二次之刑, 經斃, 到今思之, 不可悲矣. 然今姑不可輕議, 待前頭審量下敎後, 當有處分矣. 箕鎭曰, 其時群下, 非不知力爭, 而畏禍不敢, 而二次刑經斃者, 可知其鍜鍊事矣. 上曰, 壬寅獄招, 言之汚口, 聞之汚耳, 故予在東宮時, 其時朝報, 不爲欲見矣. 昨入推案, 大略披閱, 則所謂承服招, 有但曰, 問目內辭緣, 一一遲晩云, 所謂承服者, 凶謀情節, 一一直告之謂也. 安有問目內辭緣, 遲晩之承服乎? 其時鍜鍊成獄之狀, 於此可見矣. 鎭遠曰, 此是金龍澤承服招也. 上曰, 其時以問目爲結案, 古今天下, 安有如許道理? 金盛節·徐德壽事, 甚可怪矣. 卿之袖箚, 亦及判府事事矣, 大行朝建儲之初, 予之上疏, 非有深意, 故其後之疏, 有救解之語, 可知予意矣. 初疏無心之說, 歸之於有心之境, 予欲言之而未及矣. 鎭遠曰, 柳鳳輝之罪, 可勝言哉? 雖非殿下初疏毛骨俱竦之敎, 其罪固自若也. 今若終始容貸於覆載之間, 則臣等何可與鳳輝, 共立殿下之朝乎? 卽今臺啓, 久靳允從, 故大小臣僚, 咸懷憂歎, 以爲此賊不討, 則何以束帶立朝, 皆欲奉身而退, 以此上下情志, 漸至阻隔, 如此則國何以爲國乎? 殿下每以賊鏡爲魁, 而鳳輝疏出後, 鏡疏因此而發, 鳳輝豈不爲巨魁乎? 上曰, 鏡賊, 何以非魁乎? 若非鳳輝之初疏, 則鏡·虎兩賊, 皆不出耶. 鎭遠曰, 雖無鳳輝疏, 鏡·虎之不出, 固不可必, 而論其首從, 則鳳輝爲首矣. 上曰, 若以皇朝故事言之, 則輝罪, 宜可容恕, 入侍諸臣之意, 皆何如? 思喆曰, 鳳輝昔年之疏, 旨意所在, 路人所知, 而尙逭王章, 偃息自在, 此擧國之所以痛惋不已者也. 皇朝故事, 臣雖未詳, 而以我國事實言之, 則仁廟朝, 有儲位擇賢之敎, 故相臣李敬輿, 力爭於筵席, 退而對諸臣曰, 今日廷爭, 臣節之當然, 明日有異議, 則難免於惡逆, 先輩言議之嚴正, 有如此者, 以此觀之, 則鳳輝之疏, 非逆而何? 上曰, 然則李敬輿之筵爭, 果在於儲位未定之前耶? 鎭遠曰, 日昨儒臣之疏, 詳言李敬輿事矣. 思喆曰, 非徒儒臣言之, 故相臣李健命辛丑之疏, 亦備陳之矣. 上曰, 其時何語爲逆耶? 鎭遠曰, 儲位旣定之後, 乃曰, 人心疑惑, 久而靡定, 此言豈非逆乎? 上曰, 義理晦塞, 其時韓世良疏, 誠可怪矣. 宋仁宗時, 以英宗建儲之後, 張姓人, 殿上爭執, 古亦有如此事矣. 鎭遠曰, 宋臣事, 臣雖未詳, 而鳳輝犯逆之罪, 決不可容貸矣. 上曰, 然則欲論以一罪乎? 鎭遠曰, 犯逆之律, 非一罪而何? 殿下雖欲減一等, 執法之官, 必爭執矣. 憲柱曰, 渠之原疏尙在, 可罪無罪, 聖上, 皆已洞燭, 輿論所在, 有難容貸矣. 裕民曰, 鳳輝, 乃得罪宗社之賊, 而臺啓峻發, 閱月爭執, 一向靳允, 輿情憤鬱, 久而愈激, 聖上, 雖欲曲貸, 公議終不可沮遏矣. 秉常曰, 鳳輝之逆狀, 旣已現著於文字, 非有隱情之心可究覈, 則以殿下之明, 而豈不洞燭其罪, 亦豈不知其罪之決不可容貸耶? 然而首尾三朔, 尙靳允兪, 臣妄意聖心, 終不能祛却嫌字矣, 作逆者, 犯上不道之謂也. 苟以事關自己, 而引以爲嫌, 則古今天下, 豈有當討逆之事乎? 近日諸臣之以此陳戒者, 非但爲此賊之必討, 實當有妨於聖上大公之德矣, 且殿下, 雖以鏡賊爲魁, 鳳輝之疏, 初若不出, 雖出而又卽嚴討, 則雖如鏡·虎之內懷凶圖者, 渠何敢無所恃, 而擅行其計耶? 此而不討, 故世良輩, 接踵而出, 其時朝廷, 又加崇奬, 擢授世良以北藩之任, 陞擬鳳輝於本曹之長, 有若賞功酬勞, 全無一分忌憚之心, 則究厥根本, 豈非鳳輝之爲倡乎? 臣則斷以爲無鳳輝, 則無鏡·虎矣. 昉曰, 鳳輝罪惡, 實關宗社, 非殿下所可私貸者, 而臺啓累月, 尙靳兪音, 豈不抑鬱耶? 殿下以心中泰然, 爲不可允之端, 臣於是, 尤不勝悶切也. 殿下正宜心中泰然, 凡請討鳳輝之論, 其緩緊彼此, 一倂忘之, 不掛毫分於胸中, 而只思身爲人臣者, 敢生危動國本之計, 則此人果可不死耶? 殿下誠如此作念, 泰然以觀之, 則鳳輝之罪, 可見其無所逃也. 殿下縱欲全保, 今日臣子, 豈敢一日忘此賊魁耶? 若終不得請, 則必將相率退歸而已. 豈可使鳳輝, 在百僚之首, 臣等處三司之列, 以與此賊, 同在於天壤之間也. 此請不可不允從矣. 箕鎭曰, 向年鳳輝疏之初出也, 臣適忝諫職, 雖未行公, 疏陳所懷曰, 名號之定與未定, 間不容髮, 況在名號已定之後二日者乎? 勿論其疏辭之如何, 只此一款, 已斷其爲逆, 又況鏡·虎, 兩賊之凶謀悖說, 皆從鳳輝此一疏中從出, 以致儲位幾乎傾危, 宗國幾乎覆亡, 則今日群下, 豈忍與此賊, 共戴一天, 而國家三尺之嚴, 不用於此賊, 而亦將何所施乎? 此賊不誅, 則倫彝不明, 倫彝不明, 則國不得爲國, 人不得爲人, 此臣等所以苦口力爭者也. 彙晉曰, 鳳輝事, 發於傳啓之前, 臣亦先以所懷仰達, 鳳輝全疏語意, 罔非陰慝, 而其中尤無嚴絶悖, 干係逆心者, 其忙急草率, 使令催督, 人心疑惑, 無人臣禮, 無容更議, 自今以後, 斷自宸衷等語句, 是也. 凡人之言語文字, 必先萌於心而後發, 顧安有無其心而徒有言語文字者乎? 疏語旣如此, 則其心所在, 灼然可知, 安得謂之非出逆心乎? 向來危動殿下之類, 固非一二, 而鳳輝, 是先下手, 略無顧忌, 故如逆鏡者出焉, 究其情節, 實是一串貫來, 而逆鏡, 不過麤悖無識輩中一使令耳. 鳳輝則其名位議論, 足爲渠輩之領袖, 而乃敢以凶慝之言, 倡之於前, 故如逆鏡者, 傳述其論, 遂爲千古所未有之兇逆, 臣意終以爲若無鳳輝, 則必無逆鏡矣. 宅河曰, 鳳輝之罪, 可勝誅哉? 儲位早建, 國本已定, 億萬年無疆之休, 實基於此, 凡爲臣子者, 擧有延頸愛戴之心, 而惟彼輝賊, 包藏禍心, 乘機跳踉, 急投一疏, 而至曰, 人心疑惑, 久而靡定, 末乃結之以斷自宸衷等語, 原其情狀, 有萬戮猶輕之罪, 論以三尺, 無一毫可赦之端, 而殿下尙今靳允, 輿情莫不抑鬱, 速賜處分, 是臣等之望也. 上曰, 予非以卿等之言, 爲不是也. 第先朝旣已論罪, 且其疏語, 亦與一鏡敎文有異, 何可比之一鏡, 論以大逆乎? 先朝處分已定, 到今更爲論斷, 似不可, 予意如此, 故決不可允從矣. 掌令李彙晉, 獻納鄭宅河所啓, 向者群兇之危逼殿下者, 不可以一二數, 而若其先下手者, 卽賊臣鳳輝也. 王法至嚴, 決不可容貸, 請柳鳳輝, 依先朝處分, 嚴鞫正法. 措辭見上 上曰, 亟停勿煩. 啓辭中所添入誣慈聖之說, 發去, 何如? 斷自宸衷之說, 予不欲聞也. 鎭遠曰, 諸臣, 旣已陳達, 而臺啓亦不允從, 臣等不勝抑鬱之至, 終始不討此賊, 則決不可束帶立於朝矣. 箕鎭曰, 其時疏, 由心而發, 眞逆也. 今殿下, 與在東宮時有異, 何其靳允之至此耶? 上曰, 不然. 不從合啓之故, 以此決去就, 無乃過乎? 予非寬假於鳳輝, 予意則用一律似過矣. 儒臣所謂與在東宮時有異云者, 不可矣. 家齊而後國治, 有何在儲登極之異乎? 鎭遠曰, 聖敎至當矣. 鳳輝, 是宗社之罪人, 則在東宮, 在當宁, 豈有異視之義乎? 上曰, 其時凡事, 皆未詳知, 然知其大槪, 則別無可問之端, 予之靳允, 以是矣. 鎭遠曰, 水刺至今未進, 臣等請姑退, 以待水刺後, 更入, 何如? 上曰, 臺啓畢後當罷, 卿有欲陳之事, 則今日又當晝講時, 更入, 可也. 合啓, 光佐, 本以兇黨之巨魁, 擅弄威福, 濁亂朝廷, 屠戮善類, 斁敗倫紀, 幾危我三百年宗社, 其罪不可勝數, 輿情咸憤, 王法至嚴, 決不可一日置之於西樞原任之列, 請李光佐, 絶島圍籬安置. 措辭見上 上曰, 亟停勿煩. 鎭遠曰, 辛丑年代理備忘初下之時, 光佐以軍銜, 突出於大臣前曰, 此事若不得還收, 則國必亡矣. 揚聲大唱, 重言復言, 判府事趙泰采厲聲叱之, 其後左右可乎, 世弟可乎之敎又下, 則諸大臣, 驚惶罔措, 遍問諸臣. 光佐又揚聲大唱曰, 此敎必非眞下敎, 今日大臣, 若奉承此敎, 則是無臣節也. 辭氣咆哱, 頭勢凶悍, 諸臣危悕, 默無一言. 左相李健命獨叱責曰, 朝廷, 非君之朝廷, 何敢如是, 其後泰采, 不免於死, 健命, 最被慘禍, 皆由於此, 光佐情狀, 於此可見矣. 彙晉曰, 臣本以疎逖之蹤, 數年之間, 廢蟄窮鄕, 向來朝廷間事, 絶無所聞, 而第於前冬, 得伏見朝紙上所出聖敎, 則殿下, 於光佐, 奬之以貫日之忠, 臣誠愚迷, 不省殿下所謂幸今入侍前席, 君臣猶家人父子, 願聞聖指所在. 上曰, 以在遠外, 故未詳耳. 雖以向來疏章觀之, 多有可知之事矣, 且特以黨習所蔽, 不能自拔, 而其中不無所異, 予不知人則已, 若果一分知人, 則亦豈無可知之道乎? 彙晉曰, 設若聖敎, 於渠黨中, 眞有分數淺深之少異, 此何足彷彿於貫日之忠乎? 殿下每以是中有非, 非中有是爲敎, 夫事之微細者, 或不無是非之相雜, 而此乃世俗之是非, 非義理之是非也. 至於忠逆邪正, 不啻如氷炭黑白之不同, 一人之身, 豈有一邊爲邪逆, 一邊爲忠正之理乎? 光佐之罪, 昭著難掩, 群下方以黨魁請罪, 而殿下前日之敎如此, 臣恐殿下, 未免失言矣. 上曰, 予非爲渠輩, 至今不允, 領府事逆黨之魁云者, 其言, 終始爲過矣. 至於濁亂朝廷, 屠戮善類之際, 終不禁斷其罪有矣. 但居春塘臺之日, 首請尹慤·柳星樞減死, 此豈非公心乎? 領府事, 不可歸之於逆, 明矣. 彙晉曰, 魁字之義, 臣等前日避辭, 略已辨破矣, 光佐, 身居百僚之首, 奬擢逆鏡, 猶恐不及, 庇護逆鏡, 一不請討, 指使凶黨, 戕殺善類, 今若謂之逆鏡之魁, 則容或過矣, 其爲鏡黨之魁, 則豈不明甚乎? 宅河曰, 光佐爲兇黨之領袖, 奬用逆鏡, 有若賞功者然, 魁字, 惡得免乎? 合啓, 趙泰億, 以浮悖之性, 有側媚之態, 滅絶倫常, 不齒人類, 擅弄重柄, 籠絡群奸, 逆鏡之所撰敎文, 雖非自作, 身爲文衡, 必當輪示, 蹀血行杯等語, 豈不知其爲凶言, 而視之尋常, 不令刪改, 其縱恣無忌, 尤極可痛. 如此蔑君護逆之人, 決不可一日置之於西樞原任之列, 請趙泰億, 絶島圍蘺安置. 措辭見上 上曰, 亟停勿煩. 鎭遠曰, 泰億則其時諸人, 以請殺趙泰采事請對, 而晏然同入, 可謂無人倫之人也. 思喆曰, 設使知其渠四寸之爲逆, 則待罪可矣, 不然則不仕可矣, 晏然同入, 如此兇悖之人, 不可置之於輦轂之下矣. 上曰, 當其時不仕可矣, 在朝終不救, 亦非美事, 如此之人, 皆爲論罰, 則豈有餘人乎? 此皆義理晦塞而然矣. 府啓, 請其時奬用逆鏡銓官, 一體摘發, 削奪官爵, 門外黜送. 措辭見上 上曰, 勿煩. 請還收尹鳳朝極邊遠竄之命. 措辭見上 上曰, 勿煩. 鎭遠曰, 臣其時在鄕, 不能詳知獄情, 未知委折, 何如而至於特敎遠竄耶? 上曰, 予非以鳳朝爲指嗾也. 初則曰, 不知萬規面目, 面質時始曰, 趙克亮, 來示疏本, 渠以爲決不可用, 萬規疏出後見之, 則乃是草本云, 旣見草本, 則初招時, 何不告之乎? 鳳朝, 乃經幄之臣也. 萬規雖曰, 文科拔身, 卽遐方一常漢, 而有此援引, 處身不勤之罪, 烏得免乎, 以此遠竄矣. 鎭遠曰, 當初問以與萬規相識, 則對以不知, 面質時, 萬規以送示草本爲言, 則對以見之者, 其勢似然, 鳳朝, 爲人疎率, 而非欺罔殿下之人也. 且聞克亮, 以爲萬規所送之疏本, 別有出處云, 以此觀之, 則鳳朝, 似無可罪之事矣. 上曰, 未見其人而覽其人之疏, 事涉怪異, 故其時問目如是耳. 思喆曰, 向來萬規鞫獄時, 小臣在畿鄕, 未得其詳, 還朝後始聞之, 萬規之招以爲, 使克亮, 送示疏草於尹鳳朝, 則客擾不得刪改云, 若然則鳳朝之不爲參涉, 不待問於他人, 而可以辨知矣. 秉常曰, 臣新自外來, 雖未詳獄情之如何, 而槪聞鳳朝前後招辭, 各就其問目以對而已. 旣曰, 決不可用, 則是乃斥之也. 人有來示, 偶爾看過, 何至爲罪, 而必隱諱之, 苟欲隱諱, 則後招, 亦何必直陳乎? 其初不參涉, 後不隱諱之狀, 據此可知, 況疏本出處, 又有指斥者乎? 以此爲罪, 終涉冤枉矣. 昉曰, 尹鳳朝事, 其不告趙克亮一款於初招者, 蓋緣鞫獄規例, 問目外不敢他及之致, 而且勿論此等曲折, 以獄體言之, 不贊助其事者, 例有分揀之道矣. 今鳳朝, 旣言其不可用, 又不肯撰改, 而反因其疏被罪, 豈不冤乎? 箕鎭曰, 臣於其時, 不參鞫事, 未知其傳旨內問目之如何, 鳳朝供對之又如何, 而自上若問以勿論渠與萬規知與不知, 而只以究疏草爲問, 而渠對以不曾見, 則誠有罪矣, 若是萬規之招, 謂以鳳朝製給之故, 以此爲問目, 則親鞫事體, 至嚴且重, 問目之外, 例不敢及他說, 渠之對以素昧萬規, 未嘗製給之實狀, 亦其謂勢然也. 及萬規語屈之後, 始引趙克亮, 而克亮所持示之草, 鳳朝雖不刪改以給, 而旣有經眼之事, 故淑問之下, 據實直對者, 是矣. 今若不問於克亮, 而直罪鳳朝, 不亦冤乎? 鎭遠曰, 雖以下敎言之, 遠竄之律, 終涉過重矣. 上曰, 此則大臣之言是矣, 而亦不可全然無罪, 特爲削職放送, 請亟寢門黜罪人長潤絶島安置之命, 仍命亟正邦刑. 措辭見上 上曰, 勿煩. 鎭遠曰, 臣之意見, 則與臺啓少異矣. 其時以長潤之啓, 果有改埋之擧, 則長潤, 卽當正刑, 而其啓旣不得行, 且原其本情, 則不過欲爲別樣峻論, 媚悅時輩, 賭取好爵而已. 本心, 初不在於犯逆, 而至於正刑, 則似過矣, 然不可安置而已. 絶島荐棘, 何如? 上曰, 大臣之言是矣. 減死絶島圍籬安置, 請絶島定配罪人李公胤, 拿鞫嚴問, 依律處斷. 措辭見上 上曰, 勿煩. 此與長潤事一體, 原其本情, 則不過渠術業不精之致, 且其言語狂悖, 予嘗面責, 而不可直勘以逆律矣. 鎭遠曰, 此則臺啓未免爽實矣, 臣問之內局, 則李公胤之藥, 前後所進者, 只是桃仁承氣湯數帖, 而桃仁承氣湯, 其峻烈, 不至如大承氣湯, 龍薈丸, 元非公胤所命之藥云矣. 上曰, 龍薈丸事, 一時爽實, 此非公胤之罪矣, 請訓鍊都正南泰徵, 前兵使朴纘新, 副摠管李汝迪, 竝命極邊遠竄. 措辭見上 上曰, 勿煩. 鎭遠曰, 李森·南泰徵, 姑無大段現發之罪, 而此實千人所指, 不可置之京輦之下, 不但朝家慮患之道當如是, 保全渠輩之道, 亦當如是矣. 至於朴纘新·李汝迪, 則雖皆人所指目, 而比之森·泰徵, 則似當減等矣. 憲柱曰, 向來李晩成之被禍, 爲李森之出送忠兵也. 渠實自求, 而當其時也, 無一番上疏, 此事尤極無據矣. 鎭遠曰, 其時無一番上疏之事, 尤爲無狀矣. 上曰, 至於犯逆之科, 則殺之可矣, 以人皆疑懼之事, 至用竄配之律乎?請望招所引日昨判付中, 落漏沈檀·李世重及宇寬所引各人, 儉獄時干連諸宦, 竝令金吾査出, 一體鞫問. 措辭見上 上曰, 勿煩. 彙晉曰, 望招大肯綮, 只在於先來入來後, 當爲告變之說, 而其時白望, 以陸玄事, 牢囚南間, 已逾月矣. 未入囚之前, 若無酬酢之事, 則牢囚之中, 何由知先來後事, 而爲此猝創之言耶? 只此大肯綮, 明有根據, 則其非辭招可知. 且白望所知者, 只是外面事, 而其裏面事, 詳具於宇寬之招, 其符驗處, 畢露於儉道之獄, 諸賊之表裏和應, 昭不可掩矣, 揆以獄體, 不可不一體鞫問, 以伸王法, 而且以宦寺輩言之, 我國家立法嚴正, 祖宗朝以來, 此輩未嘗有行胸臆之事矣, 不幸尙儉等妖惡之變出焉, 可勝痛哉? 殿下頃於李倚天疏批, 有一事二事, 徒生宮闈疑懼之端之敎, 臣愚竊以爲, 宮闈間事實, 聖上雖或照察, 外間安得以知之乎? 況儉獄, 其時糢糊了當, 不復究竟, 故輿情之憤鬱, 久而愈激, 其干連諸宦, 一倂鞫問, 有罪則罪之, 無罪則自然淸脫, 使無一毫黯黮之端然後, 此輩始可以無疑懼矣. 今若因循掩置, 不爲究覈, 則國人之惑, 無時可解, 而適增此輩之疑懼矣. 上曰, 柳慶裕事, 因賊虎之言, 而今以李世重援引者, 乃銀貨事, 而此伊日窮問時, 旣已落空者也. 虎之所言, 言之汚口, 更何提論? 宇寬之招, 果爲相符於儉獄, 而所引宦寺伊時納供者觀之, 其名之相左, 可知誣罔, 至於金夢祥事, 予嘗明知矣, 伊時事實, 在於向日引接時, 見宮僚之疏草, 而渠之供辭中擧言者, 此事按獄之臣, 慮其因此而發尙儉之機端, 勒以誣上, 仍請其刑, 豈有如此道理? 推以見之, 夢祥之白脫, 灼然可知, 雖一內官, 無罪見劾, 渠豈不冤? 而國之事體, 亦不如是矣. 彙晉曰, 上敎如此, 以此措辭批答, 出於擧條, 似好矣. 上曰, 依爲之. 請其時發啓臺臣, 令政院現告, 與時龍, 一體嚴鞫. 措辭見上 上曰, 勿煩. 請前後請鞫趙聖復諸臣, 竝令政院考出, 嚴鞫得情. 措辭見上 上曰, 勿煩. 鎭遠曰, 此事至於鞫問之境, 則似過矣. 上曰, 卿言是矣, 此非提起於今日之事矣. 請逆鏡疏下六賊, 亟命拿鞫嚴問. 措辭見上 上曰, 勿煩. 請新除授全羅兵使崔道章, 罷職不敍. 措辭見上 上曰, 依啓. 新啓, 世良辛丑之疏, 逆心彰著, 其所謂天無二日, 陰移天位等說, 窮凶絶慝, 肆然誣逼於不敢言之地, 實與鏡·虎兩賊, 根株相連, 脈絡相貫, 通天之罪, 本無異同, 而莫施兩觀之誅, 遽斃牖戶之下, 神人之憤, 庸有極哉? 今雖不能肆其屍於市朝, 若其孥籍一款, 係是當施之律, 斷不可以其身之已骨而廢之. 請命有司, 亟行世良孥籍之典, 以伸王法. 鎭遠曰, 承服正刑之外, 孥籍之典, 似過矣. 上曰, 大臣之言是矣, 孥籍則過, 追奪. 新除授持平李瑜, 時在忠淸道公山地, 持平權𥛚, 時在忠淸道連山地, 請竝斯速乘馹上來事, 下諭. 上曰, 依啓. 避嫌, 臣以李公胤拿鞫處斷事, 連啓矣, 卽伏聞大臣所達之言, 啓辭中所論龍薈丸, 非公胤所命之藥云, 臣不勝瞿然之至. 臣於此啓, 前後聯參, 非止一再, 則其不能審察之失, 在所難免, 請命遞斥臣職. 上曰, 勿辭. 秉常曰, 掌令李彙晉, 再啓煩瀆, 退待物論矣. 上曰, 知道. 院啓, 請尹恕敎, 拿鞫嚴問. 措辭見上 上曰, 勿煩. 請李森, 亟命絶島圍籬安置. 措辭見上 上曰, 勿煩. 請李明彦, 絶島安置. 措辭見上 上曰, 勿煩. 請逆鏡疏下六賊, 亟命拿鞫嚴問, 夬正王法. 措辭見上 上曰, 勿煩. 請前副修撰申致雲, 亟命遠竄. 措辭見上 上曰, 勿煩. 鎭遠曰, 此啓尙不允從, 士林莫不抑鬱矣. 箕鎭曰, 致雲事, 臺諫, 方以遠竄論啓, 而臣則以爲擬律不當矣, 先正臣宋時烈, 己巳凶黨, 構罪罔極, 至於按律, 而猶不敢以巨猾二字, 加之, 幺麽一致雲, 乃敢以此, 肆然醜辱, 固已萬萬絶痛, 而至於先正臣權尙夏, 則至誣以叛國讐君, 雖在凡庶人, 若誣告以叛逆而究問, 非其實, 則以其律反坐其告者, 卽不易之正法也. 今致雲, 誣告三朝禮遇之儒賢, 而國家掩置而不問, 歸之於黯黮之科, 則復官致祭等事, 皆不以雪先正之至冤, 死者有知, 何以瞑目於九泉之下乎? 以此之故, 臣則以爲, 必先拿鞫問, 其何事爲叛國, 何言爲讐君, 果使其言, 出於誣陷, 則反坐之律, 固所當然, 而以聖上好生之德, 特用次律, 猶或可也, 臺諫只請竄逐, 而聖批又復靳允, 深恐有歉於崇儒重道之聖德矣. 宅河曰, 儒臣之言是矣. 上曰, 予思曩時竄逐之人, 或有老母, 或有妻子, 流離失巢, 呼泣於道路間, 至今思之, 不勝慘怛, 予嗣服之初, 遠竄之人, 至於廾餘人之多, 豈無傷和氣之道哉? 儒臣拿鞫之請, 太過, 削奪官爵, 門外黜送. 昉曰, 致雲之罪, 不可以削黜而止, 遠竄之律, 恐不可已也. 上曰, 申慶齊, 以誣先正之罪, 旣已遠竄, 申致雲, 今又遠竄, 則似有定式, 不可允從矣. 請備局諸堂, 依前臺啓, 削奪官爵, 門外黜送. 措辭見上 上曰, 勿煩. 鎭遠曰, 臺啓中備局回啓堂上事, 似出於未請委折矣, 聞此事, 其時備局, 以草記覆奏云, 備局規例, 草記則大臣爲之, 無堂上預知之事, 堂上則只於回公時見之而已. 聞道峯黜享時, 禮曹回啓中, 有非先王本意之語, 其時禮曹回啓堂上, 似當論罪矣. 上曰, 其時禮曹回啓, 令政院考出稟處. 出擧條 請柳時模·金始鑌, 竝命遠竄. 措辭見上 上曰, 勿煩. 請沈檀·李世重及宇寬所引各人, 儉獄時干連諸宦, 竝命一體鞫問. 措辭見上 上曰, 柳慶裕事, 因賊虎之言, 而今以李世重援引者, 乃銀貨事, 而此伊日窮問時, 旣已落空者也. 虎之所言, 言之汚口, 更何提論, 宇寬之招, 果爲相符於儉獄, 而所引宦寺, 伊時納供者觀之, 其名之相左, 可知誣罔, 至於金夢祥事, 予嘗明知矣, 伊時事實, 在於向日引接時, 見宮僚之疏草, 而渠之供辭中擧言者, 此事按獄之臣, 慮其因此而發尙儉之機端, 勒以誣上, 仍請其刑, 豈有如此道理? 推而見之, 夢祥之白脫, 灼然可知, 雖一內官, 無罪見劾, 渠豈不冤, 而國之事體, 亦不如是, 勿煩. 新啓, 日昨筵席, 聖上因右僚所懷, 有合啓首發人遠竄. 請對諸臣削黜之命, 臣竊以爲罪重律輕也. 夫四大臣, 酷受奸黨之構誣, 竝被惡逆之極律, 而及今聖上, 洞察冤狀, 伸雪無餘, 則惟彼誣陷戕害之輩, 決不可遠竄削黜而止, 處分斑駁, 公議抑鬱, 請合啓首發及前後請對諸臣, 竝命極邊遠竄. 上曰, 勿煩. 頃年四大臣聯名之箚, 實出於體先王友愛之仁, 爲先王分勞之意, 而渠輩所謂大逆者也. 其所以凶言悖說, 危逼聖躬者, 無所不至, 而其時三司伏閤之啓, 有曰, 聯箚, 卽是三手中一也. 噫嘻痛矣, 渠輩所謂三手者, 有何干涉於聯箚, 而必欲合而爲一者, 明其許多機關, 而其所指逼, 有不忍言, 當此逆情已露, 懲討方嚴之日, 不可不明覈正法, 以雪聖明之誣, 以洩神人之憤, 請其時合啓首發三司之臣, 與時龍, 一體鞫問, 連啓諸臣, 一竝遠竄. 上曰, 勿煩. 此則無可問之端矣. 避嫌, 臣以備局諸堂削黜事連啓矣, 卽伏聞大臣所達, 則乃一大臣草記云, 而諸堂之諸字, 未免爽誤之失, 有難仍冒於職次, 請命遞斥臣職. 上曰, 勿辭. 秉常曰, 獻納鄭宅河, 再啓煩瀆, 退待物論矣. 上曰, 知道. 上謂秉常曰, 判義禁洪致中牌招, 以爲進參鞫坐之地, 晝講, 今將爲之, 而時刻已過, 以未正一刻爲之. 秉常曰, 今於勅行, 西路守令, 不可不急送, 慈山府使楊憲益, 三和府使李復淵, 給馬發送, 何如? 榻前下敎 上曰, 依爲之. 領事以下諸臣, 以次退出.

영조 영조 1년 (1725년 雍正(淸/世宗) 3년 영조 1년 3월 영조 1년 3월 16일

승정원일기 589책 (탈초본 32책) 영조 1년 3월 16일 갑인 48/39 기사 1725년 雍正(淸/世宗) 3년무고를 당한 일과 유배로 인해 신병이 있다는 이유로 遞職해 줄 것을 청하는 張鵬翼의 상소

○ 司直張鵬翼疏曰, 伏以皇天不弔, 仙馭上賓, 因山倐過, 劍舃永閟, 不惟含生之類, 普切若喪之慟, 仰念哀慕之聖情, 尤何以堪處. 惟臣負罪竄北, 莫效縟蟻之微誠, 瞻望喬山, 號隕而已. 乃者新渥遠霑, 宥命復宣, 名蠲纍籍, 身出鬼關, 雖枯荄之復春, 白骨之更肉, 未足以喩其榮, 而曾未幾何, 恩敍繼降, 庫部提擧之任, 御營將領之命, 蟬聯於中途, 釁累賤臣, 何以叨蒙之至此? 驚惶震越, 若墜烟霧, 自不覺頓地而迸淚也. 擔舁病軀, 寸寸作行, 纔到城外, 天牌踵臨, 迫於嚴命, 黽勉出肅, 而第臣於此任, 人器之不稱, 已不可言, 而向來所遭, 有不庸復廁周行者, 除旨之下, 宜卽自列, 而不但違慢之是懼, 望日殷奠, 又復迫臨, 在臣情禮, 固當入參祭班, 少洩窮天之痛, 故淟涊趨承, 包羞至今, 而區區本志, 非出於因仍盤礡之計, 則何敢晏然蹲據, 以招忘廉冒恥之譏哉? 噫, 構誣之言, 自古何限, 而未有如向日臺啓之巧且憯者也. 創出凶慘之目, 混成多人之罪, 有若身持纕麻之服, 聚合失志之徒, 潛圖事變禍機迫至者, 然言之危怖, 故至此極, 凡人之遭親喪者, 雖至親之家, 非有事故, 不曾過從者, 蓋以罪蟄之身, 不敢自同於平人故也, 況可與人相會, 密席綢繆耶? 其所爲言, 萬萬悖理, 而同竄諸臣, 先還陳暴, 日月之明, 已燭其誣, 則臣不欲復爲之條辨也. 然臣之所以刺心痛骨者, 臣遭母喪之後, 卽屛海曲, 頑喘雖存, 世念都灰, 而竟罹罔測之讒說, 使不得守制於喪側, 天理斁矣, 子道虧矣. 思之至此, 寧欲無生, 雖殿下不遺簪履, 曲加收錄, 而在臣自靖之義, 其何可彈冠束帶, 揚揚就列, 以貽淸朝之羞哉? 況臣所帶兩職, 俱是國家重任, 位望自別, 從前除拜者, 率皆宿將名武, 則非臣之人微望輕者, 所可堪承也. 尤何以一時冒出, 爲苟然行公之計乎? 且臣三年絶域, 衰病侵尋, 千里撼頓, 百骸皆痛, 而又當親祭之日, 猥忝侍衛之列, 徹夜冒寒, 病勢添劇, 罷歸之後, 昏倒不省, 時月之間, 萬無自力供職之望, 不得不疾聲哀籲於嚴廬之中. 伏乞聖明, 俯垂矜諒, 亟遞臣兩任, 回換可堪之人, 俾臣退屛田里, 永荷生成之澤焉. 答曰, 省疏具悉. 旣往之事, 何必深嫌? 卿其勿辭, 從速察任.

영조 영조 1년 (1725년 雍正(淸/世宗) 3년 영조 1년 3월 영조 1년 3월 16일

승정원일기 589책 (탈초본 32책) 영조 1년 3월 16일 갑인 50/39 기사 1725년 雍正(淸/世宗) 3년팔순 노모가 있고 적임자가 아니므로 자급과 직명을 改正해 줄 것을 청하는 沈宅賢의 상소

○ 禮曹判書沈宅賢疏曰, 伏以皇天降割, 大行大王奄棄群臣, 日月迅邁, 春序又暮, 伏惟聖情哀慕, 益復如新, 臣之前後辭疏, 輒見阻却攀號罔極之忱, 尙未一陳, 此亦臣之罪也. 念臣, 以至庸極陋之姿, 猥荷兩朝翦拂之恩, 歷職內外, 遍敡淸要, 于今二十有七年, 而涓埃莫補, 罪戾徒積, 向來四五載間, 世變層生, 禍網彌天, 流離廢處, 獨保性命, 跧伏窮山, 感祝天恩, 及至今日, 復入脩門, 莫非我聖上不遺簪履之盛意, 追惟往昔, 只有悲涕, 重帶舊秩, 奔走圖報, 是臣區區之幸, 至若躐躋進取之望, 夫豈夢寐之所敢到者哉? 迺者客使近境, 朝著乏人, 聖明不知臣不肖, 特命加臣一階, 差臣以儐接之任, 臣於是, 直欲循墻而不可得也. 事出急遽, 義同往役, 雖不得不黽勉冒承, 而一味兢惶, 何嘗一步暫弛? 且臣伏聞, 伊日筵中, 有老親之人不可差遣之敎, 我聖明敦孝體下之仁, 孰不感歎? 臣有八耋病母, 遠在湖鄕, 而其時, 適値淸齋, 章奏未入, 倉卒之際, 陳情無路, 含綸遠出, 情事莫抑, 關塞千里, 魂夢累驚, 此則私情也, 臣不敢言, 而臣之西下之後, 除命荐降, 始自水部, 復移春曹, 八座峻秩, 何莫非濫猥, 而顧此春曹之長, 地望自別, 有非臣一日冒據, 至於賓客之任, 尤有所萬萬不稱者, 臣何敢不自陳暴, 而厭然承當於不敢當之地哉? 噫, 天祐棕邦[宗祊], 元良定位, 億萬年無疆之休, 實基於此, 左右輔翼之策, 尤宜另擇其人, 而乃以如臣鹵莾蔑學, 苟然充數, 豈不駭四方之聽聞, 而傷聖朝難愼之政哉? 公論之地, 必有駁正之擧, 而恭俟累日, 迄未有聞, 玆因縣道, 略陳肝膈之辭. 伏乞聖慈, 俯賜諒察, 將臣所授資級, 及本兼職名, 竝行改正, 以重官方, 以安微分, 不勝萬幸. 答曰, 省疏具悉. 今玆陞擢, 公議攸同, 卿何固辭? 觀卿疏語, 情理必然, 而遠接伴送, 分差兩人, 亦有近例, 今何異哉? 卿其勿辭, 上來行公.

영조 영조 1년 (1725년 雍正(淸/世宗) 3년 영조 1년 3월 영조 1년 3월 17일

승정원일기 589책 (탈초본 32책) 영조 1년 3월 17일 을묘 33/34 기사 1725년 雍正(淸/世宗) 3년신병이 있는 모친을 간병하기 위해 鐫削해 줄 것을 청하는 李廷濟의 상소

○ 平安監司李廷濟疏曰, 伏以臣之情勢之當遞者, 難〈以〉一二言, 至今苟冒, 愧恧罙深, 憫蹙之極, 如坐針氊, 顧以北使聲息, 非朝伊夕, 陳疏乞免, 恐非其時, 且臣一欲以鞍馬供頓之勞, 小思酬報, 耐過今日, 非敢有一毫盤礡之意也. 若臣必還之義, 不待臣, 更事覼縷, 而天日之明, 可以俯察矣. 抑臣情理之憫迫, 尤有所萬萬者, 臣之老母, 宿疾沈綿, 居常有朝夕之憂, 今年則恰滿八十, 雖無疾病, 大耋之齡, 人事難恃, 床笫之間, 日夕危凛, 起居之節, 非臣扶將, 則無以轉側, 糜粥之供, 非臣勤勉, 則無以呑飮, 外衙莅政, 亦不得許久留在, 若此情理, 其可以違難曠久, 以供職事哉? 迎勅之行, 進赴灣上, 距營門半千里, 中間費日, 幾滿一朔, 不但臣之日夜思戀, 方寸交亂, 老母病中, 切於倚閭之望, 更添一疾, 近始歸省, 則筋力精神, 頓下十丈, 凛懼危厲, 不能定懷, 臣之情境, 良亦慼矣. 噫, 人臣之立朝事君, 筋力奔走, 固其末節, 而如臣情理, 此猶難强, 若是而其何敢虛叨重寄, 以負職責也哉? 噫, 專城板輿, 古人皆以爲榮, 況專一道之養, 以奉老母, 顧念今古, 世未多有, 頃者辭疏之批, 將母任所, 便宜救護之敎, 恩私曲軫, 有踰常格, 臣感激銘鏤, 糜粉難酬, 而方伯之職, 不但坐一州專制, 亦必巡視列邑, 宣布政化, 而臣之不忍離舍老母, 如上所陳, 孝理之下, 情私可暴, 慈天愍覆, 宜蒙矜察. 臣伏聞前正言趙尙慶, 以母病, 陳疏而得遞, 前監司臣宋寅明, 以離親控籲而蒙解, 此皆聖上軫念臣子之至情, 曲遂其願, 遠近傳聞, 誰不感動? 臣之情理, 比兩臣尤切, 而老母於四五日前, 重經嘔吐之症, 胸膈滯痞, 頭目眩暈, 粥飮專廢, 澌綴益甚, 多用補劑, 迄無差効, 臣盡夜扶救, 頃刻難捨, 而勅使回還, 日期不遠, 臣之卽今情理, 決無違離遠去之勢, 若此煼迫之情, 安得不大聲疾呼, 冀蒙矜許於聖慈也哉? 伏乞特加俯察, 將臣所帶職名, 亟行鐫削, 仍勘臣因私廢公之罪, 日夜至禱, 仍念臣, 猥以無似, 過辱知眷, 夙夜誓心, 圖報涓埃, 而才具淺薄, 旣不能彌綸事務, 情理懇切, 又不能奔走宣力, 殊負殊遇, 中心悲悼, 頃日啓聞數事道弊邊情, 此是臣, 日夜經度於心者, 卽今西事之疏虞, 實非細慮, 決不可不汲汲救正. 伏願聖明, 深留睿念, 勿以安忘危, 勿以人廢言, 亟令確記而通變, 則臣雖萬萬被罪, 亦有幸焉. 臣私情煎迫, 急於乞遞, 更不得留意於邊事, 而耿耿一念, 不能自已, 略此附陳焉. 臣無任瞻望雲天, 激切祈懇之至, 謹昧死以聞. 答曰, 省疏具悉. 卿母在於任所, 則與湖西舊伯有異, 引以請免, 不亦過乎? 卿其勿辭察任焉.

영조 영조 1년 (1725년 雍正(淸/世宗) 3년 영조 1년 3월 영조 1년 3월 17일

승정원일기 589책 (탈초본 32책) 영조 1년 3월 17일 을묘 35/34 기사 1725년 雍正(淸/世宗) 3년軍旅에 관해 생소하여 감당할 수 없으므로 守禦使 직임을 遞差해 줄 것을 청하는 李宜顯의 상소

○ 吏曹判書李宜顯疏曰, 伏以臣於昨者, 忽聞有守禦新命, 驚怪惶惑, 不知其何以有此也. 臣受性疎闊, 於一切事務, 都不通曉, 至於軍旅之事, 尤所昧昧, 由其如是也. 故釋褐三十餘年, 人未嘗期以當世之用, 古所謂, 束之高閣, 徐議其任者, 正臣之謂也, 豈意衰頓昏憒, 精已消亡之後, 乃膺此重任也? 念此所冒, 視三軍門, 雖曰有間, 實統許多將士, 有一面守禦之重, 卽漢扶風馮翊之遺制也. 其任之隆, 不比等閑, 苟非有長才逸猷, 素負需時之望者, 莫宜居之. 是以自前, 必就列卿, 甚選而委重焉. 良以所管轄至艱, 又非多員, 可以推移相濟者比故也. 矧今國勢泮渙, 儲峙一空, 此時此任, 視平時尤難, 正當揀遴富有幹局者, 以畀收拾整理之責, 以臣空疏, 擬議其間, 千不近而萬不似, 比如僬僥之肩九鼎, 殞踣摧拉, 必無幸矣. 反復揣量, 決難冒據, 今日擧動, 亦不得進參, 出次道左, 伏竢駕過, 玆將愊臆, 仰冀臨燭. 伏乞聖明, 俯察臣萬無可堪之實, 亟命鐫遞臣新授守禦使之任, 以授其人, 國事私分, 萬萬幸甚. 答曰, 省疏具悉. 今玆守禦新命, 實循公議, 卿何過辭? 卿其安心勿辭, 從速行公.

영조 영조 1년 (1725년 雍正(淸/世宗) 3년 영조 1년 3월 영조 1년 3월 20일

승정원일기 589책 (탈초본 32책) 영조 1년 3월 20일 무오 32/37 기사 1725년 雍正(淸/世宗) 3년尹恕敎의 拿鞫嚴問, 金一鏡과 死交를 맺은 李森의 絶島圍籬安置, 李明彦의 絶島安置, 金一鏡과 함께 상소를 올린 六賊의 拿鞫嚴問, 權尙夏의 追奪을 청한 申致雲의 遠竄, 金一鏡을 두둔한 柳時模등의 遠竄 등을 청하는 鄭宅河 등의 계

○ 獻納鄭宅河, 正言李秉泰啓曰, 向來尹恕敎之疏論金姓宮人事也. 其所謂此賊供奉已久所愛亦愛等語, 指意叵測, 遣辭陰凶, 此等情節, 不可不嚴加究覈, 請命拿鞫嚴問. 李森與賊鏡結爲死交, 密地追隨, 蹤跡陰祕之狀, 路人之所知也. 至以其弟爲賊鏡之親校, 賊鏡之弟爲渠之密裨, 互托心腹, 潛通謀議, 其身雖二, 其心則一也. 況賊鏡罪狀彰著之後, 乃敢送校致贐, 無所顧忌. 渠疏所謂自湖營上來後, 拘於體統, 一番往見云者, 其欺罔掩諱之狀, 尤極痛惡. 且於國恤初, 人心危疑, 則宿衛之任, 何等嚴重, 而賊鏡之再次突入陣中也, 出送令旗許入, 而反罪執法之長官, 其身爲將任, 交通惡逆之罪, 不可不嚴懲. 請李森亟命絶島圍籬安置. 今我殿下, 以肅廟之子, 大行大王之弟, 逮至今日, 光御大位, 承祖宗之付托, 叶臣民之愛戴, 八域皷舞, 一國慶頌. 今日北面於殿下者, 敦[孰]敢有橫生異意於其間, 而李明彦, 乃敢以援立擁立等語, 肆然書之於章奏之間. 蓋其凶計出於脅持君父, 使不得措手, 少有臣子之心, 何敢若是其放肆無嚴耶? 如此凶悖之徒, 不可一日置之於輦轂之下, 削黜之罰, 不足以懲其罪, 請李明彦絶島安置. 逆鏡辛丑之疏, 尙忍言哉? 實是爲人臣子所不忍聞所不忍言者, 而窮凶情節, 未及究得, 輕[徑]先置法, 神人之憤鬱, 已不可言, 而至於疏下六人, 旣與賊鏡, 同聲合辭, 濟其凶逆, 則初無首從之可分, 而特以官秩之高下, 名次有先後而已, 究其心腸, 則一而二, 二而一者也. 鏡賊之勘以次律, 已是失刑之大者, 況使六賊, 終逭天討, 罰止竄配, 則王綱何所扶植, 凶徒何所懲畏乎? 輿情抑鬱, 公議憤激. 請逆鏡疏下六賊, 亟命拿鞫嚴問, 快正王法. 申致雲, 以賊冕之孫, 亂家之子, 不齒人類, 積怨淸議, 當邪黨秉柄之日, 諂附群凶, 濫廁淸顯, 欲爲逞憾效力之計, 敢售毒正誣賢之手, 乃發先正臣權尙夏追奪之啓. 至謂之依倚巨猾, 誣辱之言, 溯及師門, 末復以謂國可讐, 謂君可叛等語, 極口醜衊, 其所爲言, 便同急書, 噫嘻, 痛矣. 讐國叛君, 何等惡逆? 雖在凡人, 固不可以此猝然加之, 況三朝禮遇, 一代宗仰之儒賢, 忽地誣辱, 無所疑憚, 士林之憤痛駭惋, 爲如何哉? 噫, 其曾祖賊冕, 附麗自點, 潛通彼中, 殲滅諸賢, 貽禍國家之狀, 昭載於孝廟朝親鞫文案, 則渠何敢擧顔於搢紳之列, 而歲月旣久, 耳目稍遠之後, 肆然爲反噬之計, 論其情狀, 萬萬絶痛. 如此誣賢毒正之類, 不可以削黜薄罰而懲其罪, 請前副修撰申致雲亟命遠竄. 昨年逆鏡敎文事之始發也, 凡爲殿下臣子者, 孰不驚心痛骨沬血共討, 而柳時模, 假托於代撰敎文之請, 謂之不思出處. 金始鑌, 以有心無心等語, 恣意熒惑, 若論其護逆之罪, 與巨源·眞洙, 無甚異同, 而聖上强爲之區別, 只命二人遠竄, 處分斑駁, 公議抑鬱. 請柳時模·金始鑌竝命遠竄. 白望所告, 何等凶逆, 而經年掩置, 今始發覺, 被告諸人, 宜無異同, 而拿覈之中, 獨漏二賊, 此實大有乖於獄體, 而宇寬所引各人及儉獄時, 干連諸宦, 或在外而主張陰謀, 或居中而和應密計. 及今端緖已露之後, 不可不竝爲拿鞫, 以正王法, 此本院所以許久論列者也. 日昨批旨中, 以李世重之落空, 金夢祥之白脫, 有所下敎, 而論以獄體, 終有不可不問者. 蓋世重則必與知慶裕等情節, 而夢祥旣出宇寬之招, 則惟當一付王府, 究覈其虛實而處之, 不宜輕[徑]先區別, 有所容貸. 請沈檀·李世重及宇寬所引各人, 儉獄時干連諸宦, 竝命一體鞫問. 頃年四大臣聯名之箚, 實出於體先王友愛之仁, 爲先王分勞之意, 而渠輩所謂大逆者也. 其所以凶言悖說, 危逼聖躬者, 無所不至, 而其時三司伏閤之啓, 有曰聯箚, 卽其三手中一也, 噫嘻, 痛矣. 渠輩所謂三手者, 有何干涉於聯箚, 而必欲合而爲一者, 明有許多機關, 而其所指逼, 有不忍言. 當此逆情已露, 懲討方嚴之日, 不可不明覈正法, 以雪聖明之誣, 以洩神人之憤. 請其時合啓首發三司之臣, 與時龍一體鞫問, 連啓諸臣, 一倂遠竄. 答曰, 勿煩.

영조 영조 1년 (1725년 雍正(淸/世宗) 3년 영조 1년 3월 영조 1년 3월 20일

승정원일기 589책 (탈초본 32책) 영조 1년 3월 20일 무오 34/37 기사 1725년 雍正(淸/世宗) 3년자질이 부족하고 權尙夏를 모함한 申致雲을 罪주지 않았다는 이유로 削職을 청하는 韓德全의 상소

○ 正言韓德全疏曰, 伏以昊天不弔, 大行大王, 奄棄群臣, 因山已過, 節序累換. 恭惟殿下, 孝友天至, 哀慕何堪? 臣以藐然後進, 資分魯下, 名稱素輕, 少習擧業, 僥倖末第, 而人地才望, 最居人後. 不意聖明, 謬加剪拂, 薇省新命, 遽下於夢寐之外, 臣誠惶駭震𢥠, 莫省所以致此也. 臺閣之選, 地望自別, 諫諍之責, 關係至重, 況當庶事草創, 言路未廓之日, 尤宜愼簡, 以冀一分之仰裨? 臣是何人, 敢膺玆選? 內自斟量, 百不近似, 其不可抗顔承命, 以玷名器也, 決矣. 抑臣私義, 又有萬萬難冒者, 臣嘗師事先正臣權尙夏, 出入門墻, 殆至二十年. 顧臣顓蒙, 雖未能承副敎育之意, 而服事旣久, 慕悅則深矣. 不幸頃年, 凶逆餘孽, 敢肆毒正之論, 終至追奪之境. 斯文墜地, 士林相弔, 臣憤冤結轖, 寧欲無生. 遂從同門諸人, 泣叩天閽, 庶冀申暴, 而喉司操切, 從中抑退, 籲號路絶, 已屈莫洩, 只得退伏嶺嶠. 自比罪人, 杜門掃軌, 以爲自靖之地矣. 乃者聖明御極, 群枉稍伸, 臣師復官之命, 又下改紀之初, 禮官致祭, 太常議諡, 崇終隱卒, 泉塗改照. 凡在平日師事之列者, 其感泣頌祝, 當復如何? 雖糜粉其身, 無以報聖恩之萬一矣. 第伏念構誣臣師之人, 尙今自如, 臺章連上, 處分不嚴, 臣誠愚昧, 不識其何謂也. 聖意果以致雲爲無罪, 則是於臣師, 雖加尊敬, 不過爲虛禮彌文, 而其所被之誣, 固自在也. 如果以臣師爲冤枉, 則其誣揑汚衊之人, 自當次第擬律, 渠安得晏然而已? 夫白地誣人, 自有其罪, 況以惡逆之名, 加之於一國宗師兩朝禮遇之大賢者乎? 凡淑慝之間, 元無溫呑暖處, 大聖人作爲, 尤不可糢糊不明, 必須賢邪之別, 嚴其界限, 是非之分, 截作兩段, 然後擧措響快, 事理白直, 無公私參錯半上落下之患矣. 以殿下尊賢斥邪之盛意, 豈不念及於此, 而乃於醜正之一致雲, 涵容太過耶? 當初遠竄之啓, 亦云末減, 而殿下猶且持疑, 久靳兪音, 是殿下於致雲誣賢之罪, 猶有所未盡燭者, 如此而尙可謂之雪冤乎? 致雲在於有罪無罪之間, 則臣師之冤, 亦在申與未申之中, 其在生三事一之義, 何敢貪戀恩榮, 苟然就列, 以招一世之譏議哉? 昔尹和靖將赴召命, 聞時人有毁程氏學術者, 竟辭不就. 臣師亦嘗累引此義, 以決進退. 臣雖不肖, 敢忘斯義? 目今元良受冊, 縟儀隔宵, 擧國臣民, 莫不慶忭, 臣亦有一分秉彝之天, 豈不欲進詣庭班, 躬覲大禮? 第讒賊未罪之前, 皆臣自廢之日, 區區匹夫之守, 不敢遽變, 咫尺天門, 末由祗肅, 臣罪尤大. 伏乞聖慈, 俯諒微悃, 亟命鐫削臣新受職名, 仍治臣闕禮之罪, 不勝大願. 臣無任屛營祈懇之至, 謹昧死以聞. 答曰, 省疏具悉. 申致雲事, 已爲處分於日昨筵席矣. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 21일

승정원일기 589책 (탈초본 32책) 영조 1년 3월 21일 기미 49/51 기사 1725년 雍正(淸/世宗) 3년병이 중하여 千歲를 부르는 대열에 나아갈 수 없다는 이유로 勘處를 청하고 月廩 등을 지급하라는 명을 還收할 것을 청하는 崔奎瑞의 상소

○ 奉朝賀臣崔奎瑞疏曰, 伏以國有元良冊禮已迫, 此誠宗社無疆之休, 臣民莫大之慶, 凡在含生, 孰不忭躍? 臣自前冬還歸之後, 仍委寢席, 日益澌綴, 卽今無一分生人之理, 不得趨造呼嵩之列, 以伸延頸之願, 有生如此, 不如死之久矣. 臣負罪兩朝二十六年, 幸蒙聖上天地罔極之恩, 洗滌前愆, 俾遂平日之至願. 臣之所以報答聖賜, 只在朝賀一節, 而今此朝家莫重慶禮, 又未免廢闕情禮, 則其罪比前尤萬萬矣. 伏乞聖明, 分付有司, 亟賜勘處, 不勝幸甚. 且臣於向日, 有欺慢君父之罪, 揆以邦憲, 萬戮猶輕, 而得蒙聖上寬宥, 不替恩數, 令所居縣邑, 有月廩及月致之命, 伊後, 又有歲時周急之命, 而以賤臣廉義, 旣已再煩近侍臨諭, 臣實震怖, 不敢更爲陳疏之計, 而其抵死不敢冒受之意, 已悉於前日之疏矣. 今者, 又以戶曹關文, 自巡營有春等周急之令, 床簀危喘, 益用憫蹙, 若將促其將盡之命. 伏乞聖明, 俯察衷曲, 哀之憐之, 倂前後月廩月致周急等典, 俱許還收, 則臣可得安意而入地, 其爲光寵, 豈比今日惠養之恩而已哉? 瞻望宸極, 攢手祈祝, 封疏將上之際, 掖隷臨門, 俯問死生. 臣於前月, 旣蒙恩賜駱粥, 今此貂皮之錫, 又是千萬意慮之外, 聖意之終始眷念, 至於如此, 而死亡無日, 何階仰答結草之報? 唯當自期於泉下而已, 臣無任瞻天結戀, 伏地竢罪之至, 謹昧死以聞. 答曰, 省疏具悉卿懇. 旣定元良, 付托有人, 欣喜曷喩? 卿之所患, 予已知之, 未參賀班, 有何所傷? 不腆月廩與周急之物, 尤不宜過辭, 卿其安心領受, 亦勿過自引咎. 春日漸暖, 俟間上來, 毋孤予思想之心. 仍傳曰, 遣史官傳喩.

영조 영조 1년 (1725년 雍正(淸/世宗) 3년 영조 1년 3월 영조 1년 3월 22일

승정원일기 589책 (탈초본 32책) 영조 1년 3월 22일 경신 18/43 기사 1725년 雍正(淸/世宗) 3년白望이 招辭에서 고한 사람을 究覈하지 않은 柳重茂를 放送하라는 명을 거둘 것, 金一鏡의 凶疏를 捧入한 承旨 등을 放送하라는 등의 명을 거둘 것을 청하는 承政院의 계

○ 政院啓曰, 臣等伏見下政院備忘, 有柳重茂放送之命. 臣等不勝駭惑之至. 望招所告, 卽一變書, 則身爲獄官者, 所當驚心痛骨, 嚴加究覈, 而始囑執筆之問郞, 不爲事錄, 終於王府淑問之下, 諉以昏不聽聞. 其恐露端緖, 必欲遮護之狀, 誠極萬萬痛駭. 其在獄體, 不可不反復窮詰, 以正其罪, 而未及究竟, 徑先放送, 處分顚倒, 聽聞訝惑. 臣亨益, 昨於筵中, 屢次爭執, 而終未蒙開納. 臣等益不勝抑鬱, 玆敢齊聲仰請. 伏望聖明, 更加三思, 亟寢柳重茂放送之命. 傳曰. 勿煩. 卽伏見禁府放未放單子, 及吏曹別歲抄單子, 有鏡賊凶疏捧入承宣及不言三司或放送或敍用之命, 臣等竊不勝駭惑之至. 鏡賊疏中所引文字, 何等凶悖, 而承宣之矇然捧入, 三司之默無一言, 已極駭然, 及夫罪狀彰著, 或請加律, 則身居三司之列者, 尤當沐浴請討之不暇, 而猶且視若尋常, 一例喑默, 其附麗凶逆, 甘心容護之罪, 昭不可掩. 當初所勘, 已失太寬, 今此處分, 尤是意外. 堤防漸弛, 輿情愈激, 請加三司[三思], 亟寢捧入承旨不言三司或放或敍之命. 答曰, 當初鏡疏捧入承旨, 卿等反汗之請, 是矣, 依啓. 其餘諸人或未及言者, 或甘心營護者, 而今雖放送, 尙在告身之中. 當此大霈之日, 何必還收乎? 勿煩.

영조 영조 1년 (1725년 雍正(淸/世宗) 3년 영조 1년 3월 영조 1년 3월 22일

승정원일기 589책 (탈초본 32책) 영조 1년 3월 22일 경신 30/43 기사 1725년 雍正(淸/世宗) 3년商譯이 각 軍門의 銀貨를 빌려가서 갚지 않는 것을 즉시 갚게 할 것을 청하는 御營廳의 계

○ 朴聖輅, 以御營廳言啓曰, 各軍門銀貨, 因備局分定, 年年許貸於商譯者, 其數夥然. 雖以本廳許貸者言之, 其所分給, 至於二萬餘兩之多, 而商譯輩貸去之後, 隨意轉販, 都取其利, 遷延推托, 過限不納, 其爲情狀, 萬萬絶痛, 而昨年因臺啓, 各司徵債, 限今秋姑停. 此雖出於恤民之盛意, 其中不無新舊區別之事. 久遠難捧者, 則姑宜停退, 而至於備局分定使行時許貸者, 則不可混同停捧. 當此國用匱竭, 軍儲漸縮之日, 尤不可不及時徵捧. 使行時新貸限滿者, 及出給元銀換色丁銀之類, 依訓局例, 趁卽徵捧, 俾無莫重軍需逋欠之弊, 何如? 傳曰, 允.

영조 영조 1년 (1725년 雍正(淸/世宗) 3년 영조 1년 3월 영조 1년 3월 22일

승정원일기 589책 (탈초본 32책) 영조 1년 3월 22일 경신 42/43 기사 1725년 雍正(淸/世宗) 3년尹恕敎를 拿鞫嚴問, 李森을 絶島圍籬安置, 申致雲 등을 遠竄, 朴尙儉의 獄事에 관련된 諸宦의 鞫問, 金一鏡을 두둔한 李世最의 遠竄, 尹憲柱의 改差, 柳重茂를 特放하라는 명의 還收 등을 청하는 李秉泰의 계

○ 正言李秉泰啓曰, 尹恕敎, 請命拿鞫嚴問. 請李森亟命絶島圍籬安置. 請李明彦絶島安置. 請逆鏡疏下六賊, 亟命拿鞫嚴問, 快正王法. 請申致雲亟命遠竄. 請柳時模·金始鑌竝命遠竄. 請沈檀·李世重及宇寬所引各人, 儉獄時干連諸宦, 竝命一體鞫問. 請四大臣合啓首發三司之臣, 與時龍, 一體鞫問, 連啓諸臣, 一倂遠竄. 措辭見上 自逆鏡伏法之後, 凡諸平日扶護之類附麗之徒, 尙不能一一正罪, 輿情之憤鬱, 爲如何哉? 當逆鏡, 以敎文事, 被劾於金東弼也, 李世最身爲憲長, 汲汲投疏, 不惟容護掩覆, 乃反崇奬稱揚, 旣以扶天擎日, 擬其功, 又以倡義抗論, 許其節, 其甘心黨逆, 無少顧忌之狀, 有不忍言, 況當前冬逆鏡論罪之日, 偃然行公, 終不引罪, 人之無嚴, 胡至於此? 其所負犯, 視李巨源等, 不啻百倍, 則今當懲討方嚴之日, 決不可仍置, 請行副司直李世最遠竄. 籌司堂上, 實管軍國重務, 其責任之重, 遴選之嚴, 爲如何哉? 新差堂上尹憲柱, 雖以才具著稱, 而若擬之於是任, 則物情尙多未允, 請尹憲柱籌司堂上之任, 特命改差. 卽伏見備忘記, 有柳重茂特放之命, 臣於是不勝駭惑之至. 夫望招所告, 關係至重, 而重茂身爲獄官, 專事掩覆, 至囑問郞, 專不載錄. 罔念獄體之至嚴, 惟恐賊情之或露, 其爲情狀, 萬萬絶痛. 及夫王府淑問之下, 託以昏耄, 游辭自解, 終始遮諱, 甘心黨逆之罪, 寧有一毫可恕哉? 頃日金吾判付, 雖下放送之命, 而旋因本院爭論, 特賜允從, 則聖明, 亦已俯燭其難貰之狀矣. 況今鞫事方張, 政宜反復窮詰, 不可以無前大霈, 遽議疏釋? 請還收柳重茂特放之命. 答曰, 不允. 第九件事, 向者疏救逆鏡, 可謂縱恣無嚴矣. 年冬筵席, 以言護逆鏡者觀之, 可知其甘心護黨, 而至於投畀之典, 似爲過矣, 施以削黜之律焉. 尹憲柱事, 所歷之職, 雖非淸顯, 持己淳謹, 予已知之. 武臣之兼帶將任者, 亦兼籌司, 則官至正卿, 兼管備堂, 奚謂濫耶? 拘於物望, 不亦近文乎? 勿煩.

영조 영조 1년 (1725년 雍正(淸/世宗) 3년 영조 1년 3월 영조 1년 3월 22일

승정원일기 589책 (탈초본 32책) 영조 1년 3월 22일 경신 44/43 기사 1725년 雍正(淸/世宗) 3년不言한 三司 官員을 敍用하라는 명을 거둘 것을 청하고 있는데 金濰가 사위라는 점, 병이 있다는 점을 들어 遞職을 청하고 前後로 請對한 자의 論罪를 청하는 鄭亨益의 상소

○ 承旨鄭亨益疏曰, 伏以臣, 年衰病痼, 不堪供職之狀, 非但同朝之所共知, 伏想聖明, 必已俯燭之矣. 昨於罷對歸院之後, 汗入體粟, 達曉滾痛, 若不能頃刻支吾, 而臨當動駕之時, 拚死耐過, 擬參陪從之列矣. 本院, 以不言三司敍命還寢之意, 有所覆逆. 臣當隨衆參啓, 而臣之女壻, 前執義金濰, 卽其三司中一也. 揆諸情法, 在所應避, 故臣不得已迸出禁門, 此已萬萬未安, 而卽因院中啓達, 天牌儼臨, 在臣義分, 固當竭蹶趨承之不暇, 本院繳還之啓, 將未知至於幾度, 則此啓未收殺之前, 臣之蹤跡, 決不宜冒廁於出納之地. 玆不免坐違嚴召, 惶霣罔措, 恭俟譴何, 聖度天大, 罰止問備. 臣於是, 益增悚蹙. 臣雖愚頑, 粗識行不俟屨之義, 而情有所迫, 事與心違, 有臣如此, 生不如死. 且臣瘴海飮毒, 病入膏肓, 又添新恙, 床笫叫苦, 喘喘欲盡, 末由起動, 以此情病, 實無陳力就列之望. 伏乞聖明, 特垂矜諒, 亟許鐫遞, 千萬幸甚. 臣於乞免之章, 不宜贅陳他說, 而昨日前席, 辭未克卒, 餘懷耿耿, 玆不得不略此煩控, 惟聖明裁擇焉. 夫請對諸臣, 削黜現告, 以最初請對三司捧承傳施行事, 旣承明白下敎. 本院今當以此擧行, 而第念奸凶輩戕戮善類之計, 雖曰兆朕於最初請對, 而至於協謀准請, 殲盡無遺, 終成於二品合辭之請. 論其罪犯, 殆有浮於最初之請, 而聖敎必以最初請對, 使之現告者, 臣未知於法意, 何如, 而亦不敢知聖意之所在也, 況且前日監司及守令, 俱以二品以下請對中人, 旣以遞免其任, 則罪已著矣, 罰已加矣, 而同罪諸人, 獨不擧論, 今玆處分, 實爲斑駁, 臣於此, 竊不勝慨然之至. 噫, 構殺大臣, 何等罪惡, 削黜薄罰, 本非當律, 而殿下猶此持難, 俾不得現告, 循此不已, 則王章無可伸之日, 輿憤無可洩之時, 其有損於國體, 誠非細慮. 伏願聖明, 更加諒察, 前後請對之人, 一體論罪, 俾無異同之失焉. 臣無任屛營祈懇之至, 謹昧死以聞. 答曰, 疏陳之事, 日昨已諭, 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 25일

승정원일기 589책 (탈초본 32책) 영조 1년 3월 25일 계해 29/30 기사 1725년 雍正(淸/世宗) 3년모친의 병세 등을 이유로 遞職을 청하는 李箕鎭의 상소

○ 吏曹正郞李箕鎭疏曰, 伏以臣本庸愚, 百不猶人, 從前叨冒, 無非濫竽. 重以母病在床, 不堪宦游, 而秪爲國有大慶, 急於忭賀, 荐召之下, 黽勉趨承, 猥從諸臣之後, 獲瞻重輝之光, 呼嵩之盛禮旣訖, 延頸之微忱粗伸. 而臣之違遠病母, 倏迫兩旬, 方寸日亂, 寢夢猶驚. 臣竊伏念, 我聖上政務體下, 治先推孝. 凡係情理可矜, 無不曲副其願. 有君如此, 臣獨自阻, 殆非所以廣聖朝仁厚之化, 思欲一暴衷懇, 罄竭底蘊, 以請進退之命. 而三司之上, 大論方張, 公議未伸, 言私非時, 隱忍遲徊, 囁嚅度日. 乃於此際, 遽有銓郞移除之命, 顧此極選之地, 以臣陋劣, 固已無望於堪承, 而然其職則特一郞署耳. 臣之區區至懇, 庶可因此, 而獲遂於閔覆之下矣. 臣謹稽國典, 親年八十, 二子歸養, 九十, 諸子歸養, 聖人所以敦尙風敎, 曲盡人情, 有如是者. 今臣母年, 踰八而近九, 則臣之乞身歸養, 法所當然. 況臣母無他子女, 所恃而爲命者, 只臣一人, 而一疾三朔, 縷息僅延, 懍懍有朝夕之憂者乎? 臣又賦命奇薄, 生子不育, 孑然單身, 形影相弔, 非臣在家, 則更無他人可以看護老母. 臣雖蒙被寵榮, 揚揚於都市間, 每念臣母, 塊然獨處於鄕塢寂寞之濱, 所與相守者, 只愚婦賤婢輩而已. 病裏憂惱, 疇復寬慰, 有時危急, 誰能救治? 古人以委之庸醫, 比之不孝, 臣之不孝, 又豈止此? 凡今之人士, 苟與臣相識者, 無不爲臣憐之. 獨日月之明, 猶有所未燭, 臣若徒以煩瀆爲嫌, 不自盡於天地父母之前, 則臣罪尤萬萬矣. 玆敢不避鈇鉞之誅, 冒陳危苦之辭. 伏乞聖慈, 哀臣情之未遑將母, 察臣辭之出於據法, 特許臣遞職下鄕, 俾遂終養之微志, 不勝萬幸. 儻或聖意, 以臣所懇, 謂涉猥越, 不賜準許, 則亦宜假臣以旬月之暇, 使臣得以專心藥餌, 任便調救, 容俟母病少減, 可以扶擁作行, 則挈致京邸, 取便醫治, 乘間就列, 少效臣節之萬一, 實臣之所大願也. 臣情窮理極, 言不知裁, 死罪死罪. 臣於昨者, 謹具此疏, 呈于喉司, 適以國忌, 未獲登徹. 方欲待明申上之際, 臣家急報又至. 聞臣母因臣妻病勢猝危, 焦慮太過, 眠食俱廢, 素患痰喘, 一倍增劇, 澌頓昏綴, 頃刻難支. 以臣情事, 得此消息, 驚惶煎迫, 當復如何? 臣急於歸省, 略此復陳, 未暇待批, 徑尋鄕路, 臣罪至此, 尤合萬戮. 伏願聖明, 亟命攸司, 勘臣負犯, 以肅朝綱焉. 臣不勝惶懼戰慄祈懇之至, 謹昧死以聞. 答曰, 省疏具悉. 爾其勿辭, 俟其病間, 將母上來察職.

영조 영조 1년 (1725년 雍正(淸/世宗) 3년 영조 1년 3월 영조 1년 3월 26일

승정원일기 589책 (탈초본 32책) 영조 1년 3월 26일 갑자 35/39 기사 1725년 雍正(淸/世宗) 3년적임자가 아니라는 등의 이유로 奏請使 직임의 遞差를 청하는 李楫의 상소

○ 礪城君楫疏曰, 伏以臣於所差奏請正使之任, 不但才具有萬萬不逮, 私情亦有萬萬難强者, 猥陳辭本, 冀幸日月之明, 有所照燭矣. 及承聖批, 不惟不賜允許, 十行恩旨, 逈出格外, 有非微末賤臣所敢承當, 臣誠感激惶霣, 不省置身之所也. 所當更瀝肝血, 冀回誤恩, 顧以往役義重, 不敢復爲控辭之計矣. 仄伏聞日昨大臣於筵中有所陳達, 據例請行, 此固出於重事體之意, 不審殿下, 何爲而不賜變通, 使莫重使事, 苟簡至此耶? 臣竊伏念奉命出疆, 國之大事, 苟非有專對之才, 固不宜冒當矣. 伏況今番使事, 關係至重, 有非尋掌奏請之比, 從前必以大臣差遣者, 其意有在也. 近或有宗臣之膺簡者, 而蓋出於事勢之不得已, 顧今廟堂之上, 有無故兩大臣在焉, 則臣豈可冒沒替當, 使國體損, 而使事輕乎? 此固臣必遞之瑞, 而抑臣離親遠役, 情理之萬分悶迫, 已悉於前疏, 在聖上孝理之下, 亦宜有所矜察矣. 伏乞聖明天地父母, 俯諒臣危懇, 特遞臣奏請使之任, 以尊國體, 以遂私願, 不勝萬幸. 臣無任屛營祈懇之至, 謹昧死以聞. 答曰, 省疏具悉. 前疏之批, 已諭予意, 而日昨筵中, 因大臣陳請, 亦爲下敎矣. 卿何過讓? 卿其念專對之重, 須勿更辭, 安心往來焉.

영조 영조 1년 (1725년 雍正(淸/世宗) 3년 영조 1년 3월 영조 1년 3월 26일

승정원일기 589책 (탈초본 32책) 영조 1년 3월 26일 갑자 39/39 기사 1725년 雍正(淸/世宗) 3년晝講에 閔鎭遠 등이 입시하여 論語를 進講하고, 李昭訓이 죽은 일 등에 대한 備忘記를 내리는 문제, 凶疏를 올린 吳斗錫 등의 處分 문제 등에 대해 논의함

○ 乙巳三月二十六日午時, 上御進修堂. 晝講入侍時, 領事閔鎭遠, 知事申思喆, 特進官李鳳祥, 參贊官金槹, 宗臣南原君KC01826, 大司憲金興慶, 武臣副護軍閔鎭斗, 侍讀官洪鉉輔·徐宗燮, 假注書崔暐, 記注官張世文, 記事官吳命季同爲入侍. 上讀論語前受音訖, 侍讀官洪進, 講自陽貨欲見孔子, 止上知與下愚不移. 上曰, 陽貨欲見孔子註, 欲令孔子來拜而見之, 此見字, 當作現耶? 當如字耶. 閔鎭遠曰, 當如字也. 金興慶曰, 若作現看, 則與來拜意疊, 來拜則屬於孔子, 見則屬於陽貨, 如此看, 似好矣. 至陽貨之欲見, 上曰, 此見字, 亦當如大文之現義耶? 鎭遠曰, 然矣. 鉉輔曰, 聖人待人接物之中於禮節, 此可見矣. 徐宗燮曰, 彼旣瞰亡, 此亦瞰亡, 蓋欲相稱也. 鎭遠曰, 小人皆有才, 陽貨亦知禮者也. 大夫有賜, 不得受於其家, 則當往拜其門, 以禮當如是, 故瞰孔子之亡而歸豚, 渠若誠心好聖, 則當親往見, 而使之來見, 瞰亡歸豚, 其不誠實, 可見矣. 申思喆曰, 如陽貨之惡, 而孔子不絶, 此聖人之當爲, 而聖人以下, 則不可爲此事. 宋時楊黽山, 應蔡京薦, 多有譏議者矣. 鎭遠曰, 孔子不見者, 義也, 其往拜者, 禮也. 此註最好, 宜玩味. 上曰, 然矣. 思喆曰, 觀此註解, 楊雄豈不知孔子耶? 渠屈身於王莽, 故欲倣孔子, 而爲此說耳. 鉉輔曰, 本然之性, 氣質之性, 當分明看得, 好矣. 上曰, 然. 鎭遠曰, 自漢以後, 不識性字, 或曰善惡混, 或曰性惡, 至宋程·張時, 始言氣質之性, 而發明聖人之旨矣. 鉉輔曰, 言氣質之性, 然後始爲備矣. 思喆曰, 習相遠, 習之一字, 最宜玩味. 賈誼疏曰, 與正人處則正, 與不正人處則不正, 卽今世子定位東宮, 四方延頸, 當得賢士碩儒, 置諸胄筵, 使與居處, 則旣無養正之功耶? 上曰, 其言好矣, 當留意焉. 鉉輔曰, 上知與下愚, 非言性也, 蓋言才也. 宗燮曰, 上知下愚, 於氣質稟得之初, 善惡已判者也. 鎭遠曰, 上知下愚, 亦豈有不移之理耶? 所謂下愚, 蓋言自暴自棄之類耳. 若少有爲善之心, 則豈有不可變者耶? 上曰, 孔子所云吾末如之何者, 正指此等人也. 講畢, 閔鎭遠所啓, 壬寅冤獄, 自上洞燭, 次第伸雪, 無有餘憾, 一國人心, 孰不感泣, 而第臣有區區所懷, 敢此仰達矣. 昭訓之喪, 少無疑慮, 自上昨已下敎, 而但念向來凶黨之鍛鍊成獄者, 專在於此一節, 中外人心, 亦無不以此爲疑怪, 玆事所關, 至爲重大, 宜下備忘, 明言其時元無疑慮之端, 然後人心之疑惑可解, 而王世子長成後, 亦可以慰安其心也. 上曰, 其時此事, 尤爲無據矣. 德脩之招, 乃發千萬夢寐外慮不到之說, 豈不怪哉? 其時元無疑慮之端矣. 行藥一節, 卽所謂三手中一事, 而彼以出於亂招者, 作爲機穽, 三司伏閤, 始由於此, 其爲虛妄, 此可見矣. 向來左相爲言德修事, 其招蓋出於問目外亂言, 仍爲黃水吐出之階梯, 至今思之, 心骨俱寒, 陷人禍國之計, 至於此極耶? 不必更爲備忘, 只以昨今下敎, 明白書出於擧條, 明示中外, 好矣. 出擧條 鎭遠曰, 今番反獄及削勳事, 至重且大, 合有告廟頒敎之擧矣. 昨日未及定奪, 故敢此仰達. 上曰, 此事重大, 宜有頒敎事矣. 諸臣意, 何如? 大司憲金興慶曰, 大臣已有所達, 豈有他議於其間耶? 上曰, 何必大臣獨言耶? 各言所見, 可也. 興慶曰, 小臣意見, 亦以爲當卽擧行矣. 知事申思喆曰, 削勳之後, 告廟頒敎, 在所不已, 宜卽擧行矣. 特進官李鳳祥曰, 旣已削勳, 豈無告廟之事耶? 宜卽擧行矣. 上曰, 鏡·虎伏法後, 亦有頒敎之議矣. 旣爲反獄, 則逆獄之出於鍛鍊, 明白判斷, 所當告廟, 而旣已告廟, 則頒敎一節, 似爲不可已也. 出擧條 閔鎭遠所啓, 日昨以臣所達, 有令政院査出稟處之命, 承旨今方持文書以入矣. 忠淸道儒生吳斗錫等凶疏, 蓋主於辛巳飜獄, 而其語意之凶悖, 有不忍言者矣. 上使承旨讀其疏, 未半, 鎭遠曰, 其中以罪人之子, 目我殿下等語, 已是絶悖無倫, 而所引江充事, 尤極凶慘矣. 彼雖凶逆, 豈忍爲此等語耶? 金槹曰, 辛巳獄事, 處分至嚴, 渠何敢爲此等凶悖之言, 欲售翻獄之計耶? 鎭遠曰, 其時凶疏, 不止於此, 而此疏尤凶, 斷不可置之矣. 上曰, 凶疏凡幾人耶? 槹曰, 吳斗錫·李德標·權瑞鳳·李德培·姜鳳儀, 則儒疏也, 李三齡·崔鍌·鄭𦒜·李嘉運, 則朝官四人列名疏也. 槹又讀李三齡等四人疏以達. 上曰, 此疏尤爲凶慘矣. 槹讀李德培疏. 鎭遠曰, 此則直爲告變之語也, 如此凶徒, 豈可無討罪之擧耶? 上曰, 大憲之意, 何如? 金興慶曰, 肅廟朝處分, 極爲嚴正, 爲肅廟臣子者, 豈敢爲此等凶悖之說, 以聖人大處分, 歸之於誣獄耶? 但此輩率多鄕曲無識之輩, 聞風承望而投疏者, 宜爲分輕重絶島遠配, 似好矣. 上曰, 彼輩凶疏, 豈盡出於自己之心耶? 都憲之言, 好矣, 不必更爲鞫問也. 鎭遠曰, 以討罪之典言之, 所當鞫問正刑, 而殿下每欲用寬大之典, 臣等亦豈不仰體乎? 且旣有其疏, 別無可問之端. 臣意, 吳斗錫絶島定配, 其餘則極邊定配, 似好矣. 上曰, 李德培·吳斗錫·李三齡, 絶島定配, 李德標·權瑞鳳·崔鍌·鄭𦒜·李嘉運, 竝遠地定配, 可也. 出擧條 閔鎭遠所啓, 庚申年逆獄時, 先臣爲判義禁, 當逆黨之分配也, 僚議或欲定配所於黑山島, 先臣曰, 古語云, 此路荊棘五十年, 黑山島, 非人所居之地, 何可開路乎? 絶不許矣. 甲戌年, 肅廟特命配柳命賢於黑山島, 及至辛丑·壬寅間, 則自上定配所於黑山島者, 非止一二矣. 知事申思喆曰, 黑山, 比他島, 風土險惡, 自前非特敎, 則自下不得定配所矣. 向來奸凶輩, 以私怨, 故相臣趙泰采女, 定配於此島, 世間豈有如許慘毒之事乎? 此後則非特敎, 勿定配所事, 奉承傳施行, 宜矣. 上曰, 近來黑山島, 往往有之, 誠可愍惻矣. 此後則特敎外, 勿定配所於黑山島, 幸承傳施行, 可也. 出擧條 閔鎭遠所啓, 復科事, 考見日記, 乃韓配夏獨自陳請事也. 此事何等重大, 而配夏乃敢陳請, 變改肅廟嚴正之處分, 還削其科之擧, 似不可已也. 上曰, 彼雖無狀, 而大行朝, 旣已復科, 又爲追削, 何如耶? 鎭遠曰, 當觀事之是非而已, 何可不爲變通耶? 金興慶曰, 不宜以刻印銷印, 爲持難之端, 而使是非不明也, 且當變通而變通, 亦繼述也. 旣知復科之爲非, 則昨日復科, 今日還削, 亦何所不可乎? 上曰, 雖不削科, 渠何敢自同平人耶? 鎭遠曰, 削科之請, 非必欲奪四人之科也, 只爲國家是非, 不可不明耳. 上曰, 獻章·獻英事, 初非自下陳請, 似是肅廟朝特敎耳. 配夏雖是重臣, 而如許大事, 渠自獨請, 肅廟朝已削之科, 乃復於十年之後, 可謂縱恣無嚴矣. 大行朝處分, 初非自上特敎, 只爲韓配夏所達, 而不得已允許也, 削科事, 依肅廟朝處分施行之意, 分付, 可也. 李獻章·李獻英·吳遂元·李眞伋四人削科, 榻前下敎 閔鎭遠所啓, 尹志述事, 殿下旣褒以忠節, 而猶不許伸雪. 向日筵中, 伏承聖敎, 其所以持難者, 蓋以事出先朝特敎, 固知聖意之所在, 而第念何待三年? 古人有言, 事苟可改, 何必遲待? 況其時特敎, 不過至情所蔽, 未察大義之致, 到今追改, 足以有光於聖德矣. 太學生之以直言正刑, 陳東之後, 尹志述一人而已. 當此大霈之日, 志述獨爲抱冤之鬼, 人心之嗟悼, 庸有極耶? 下詢諸臣而處之, 何如? 大司憲金興慶曰, 志述卽小臣之五寸姪也, 而旣無親嫌, 敢有所達矣. 世間豈有太學生, 以敢言直爲正刑者耶? 伏見向日太學生疏批, 聖上旣已洞燭其冤狀矣. 旣察其冤, 而尙靳伸雪之典, 臣不勝抑鬱之至. 侍讀官徐宗燮曰, 志述死日, 都下人士及四方觀聽, 孰不涕泣而愍惻耶? 志述以年少儒生, 從容就死如此, 若非平日有所蓄積於中, 何能辦此乎? 當此大霈之日, 獨此一人, 尙未伸枉, 豈不冤耶? 承旨金槹曰, 雖以大行朝處分, 有所持難, 而此則有不然者. 奸臣之壅蔽聖聰, 枉殺無辜者, 從古何限, 而豈可以先朝處分, 不爲之變通耶? 侍讀官洪鉉輔曰, 大臣旣有所達, 臣不必更達, 而第志述, 以太學齋任, 因一所懷, 終被極刑, 此國人之所以如悲親戚者也. 不可無旌褒之典, 宜令配食於四賢祠, 以示國家奬節之意, 似好矣. 徐宗燮曰, 設令志述所懷, 有語逼之事, 儒生言論, 必以峻激爲主, 則不可以此爲罪, 況其所懷, 無語逼之事, 而特其辭語之間, 未能委曲矣. 知事申思喆曰, 自夫志述被禍之後, 士氣寂然, 無復有直節敢言之風, 恐非國家之福也. 欲振士氣, 宜擧旌褒之典. 鉉輔曰, 士者, 國家之元氣也, 士之立節而死者, 不爲之伸雪旌褒, 則所謂元氣者, 必苶然凋喪矣, 在聖朝扶養士氣之道, 合有旌褒之道矣. 鎭遠曰, 諸臣各陳所懷, 伏乞亟賜發落. 伏聞士子中有識者, 多以爲志述未伸冤之前, 不可以儒服入於場屋云, 士林之冤鬱, 此可見矣. 伏乞商度義理, 特賜下敎, 如何? 上曰, 予若有疑於志述事, 則豈以表忠二字, 明示儒生疏批耶? 但志述之死, 與任敞有異, 蓋出大行朝特敎, 而非自下陳請事也. 予之尙今持難, 蓋爲此耳. 宗燮曰, 士者, 國家之元氣也. 自志述死後, 士氣苶然, 無復有振發之氣, 而皆曰, 志述若不伸雪, 則爲士者, 豈可以冠儒冠·服儒服, 而以士爲名乎云云, 而以此停科不見者亦多矣. 以此觀之, 志述之死, 豈不冤乎? 一依館疏, 快賜處分, 幸甚. 上曰, 志述寃死, 予豈不知, 而至今靳允, 意有所在. 第念志述所懷, 語不擇發, 故當初旣施投畀之典, 而旋卽放送, 又於諸生捲堂之批, 勸諭還入, 此可見大行朝初無欲殺之心也. 今予引何待三年之義, 及當變通而變通, 亦繼述之古訓, 許令伸雪, 亦合於義. 尹志述, 一依館學儒疏所請施行, 可也. 出擧條 閔鎭遠所啓, 黃夏臣事, 小臣頃有所達, 而有其時推案考閱後, 稟處之命矣. 臣退考其時文案, 則蓋當初不知何處來常漢, 自稱以兵曹書吏, 被謫, 爲呈議送, 進往監營巡歷處, 則朝報適來營吏等所會處, 渠謄出可觀說話而來, 仍以小紙示之, 且乞行糧. 夏臣謄出一件, 示其弟之子, 又謄一件, 傳示其妻娚, 仍爲傳播, 而夏臣竟被拿鞫, 夏臣自明之招以爲, 厥漢來示小紙時, 洞內南姓人, 亦爲同坐參見云. 南姓人拿鞫, 則以渠果參見納招, 而只以厥漢姓名之不能對, 作爲違端, 一次刑訊而卽斃. 其時大臣, 亦以夏臣愿謹, 似非做出爲言, 而終至於此, 蓋夏臣卽李頤命之內從也. 其時凶毒之輩, 欲爲蔓延多殺之計, 設此機穽, 至有設鞫之擧, 其計豈不至凶至巧耶? 其時厥漢, 持此小紙, 遍示於湖中流寓士夫, 無不見之, 李坰亦以此被拿, 屢次受刑, 幸而免死, 大司憲金興慶, 亦見其小紙云矣. 興慶曰, 小臣亦因傳播, 得見其僞批, 而但不敢出口耳. 湖右自是士大夫所居之地, 故奸細輩, 欲爲一網打盡之計, 創出僞批, 傳播一時, 作爲嫁禍之階梯, 世間豈有如許凶計耶? 鎭遠曰, 臣雖不知夏臣, 而槪聞其爲人謹厚, 必不爲如此無狀之事矣, 亟許復官, 仍命書入於冤死人贈職中, 何如? 上曰, 予不能詳知其人, 而曾在潛邸時, 夏臣爲廚院郞, 屢次出入, 故其爲人之醇謹, 予亦知之矣. 黃夏臣, 卽爲復爵贈職, 可也. 興慶曰, 當贈以何官乎? 亦當定奪矣. 鎭遠曰, 夏臣已經四品職, 贈以堂下正三品耶, 堂上正三品耶? 上曰, 堂上太過, 贈以準職, 可也. 出擧條 承旨金槹所啓, 司諫魚有龍所達, 趙鎭禧·沈埈等事, 宜有處分矣. 蓋向日北門之冒彈潛入者, 洪啓迪出力拒塞, 故一邊凶徒, 尤益切齒, 趙鎭禧者, 假托無根之鞫招, 而直請拿鞫, 終至撲殺乃已, 慘毒之禍, 豈忍言哉? 至於石室書院黜享事, 沈埈之凶論, 實爲萬萬絶悖, 此兩人, 不可無嚴直之道矣. 上曰, 以此遠竄, 似乎過矣. 隨事遠竄, 則豈有餘存耶? 趙鎭禧·沈埈, 削黜, 可也. 出擧條 閔鎭遠所啓, 李潛·權珪贈職事, 實爲無據, 宜有還收之命矣. 上曰, 兩人贈職, 還收可也. 出擧條 又所啓, 向來三大臣破家瀦澤, 尤爲慘然矣. 聞道路過者, 莫不掩泣, 不忍見云, 分付漢城府, 令當部速爲塡塞, 何如? 上曰, 依爲之. 擧條 又所啓, 進上方物中, 甲胄價甚重. 曾在宣惠廳時見之, 則多過千石, 元方物外別方物, 則甲胄或有減除之時, 今後別方物甲胄, 限年豐姑減, 何如? 上曰, 三名日應進者外, 甲胄姑減, 可也. 出擧條 又所啓, 臣頃以諸宮家·各衙門折受, 依兩朝定奪事仰達, 則有相考文書更稟之敎矣. 取考乙亥定式, 戊辰以前折受處則仍存, 戊辰以後折受處則革罷, 此後永勿折受事分付, 代受處, 亦一體出給, 此後勿許代受, 庚子年則自今以後, 諸宮家·各衙門折受, 仍爲禁斷事, 定奪矣. 卽今請得折受凡八處, 而其一, 內資寺折受革罷代, 請得籍沒田畓事也. 當初折受, 極爲無據, 故旣已依定式革罷, 則有何代給之理乎? 勿施, 何如? 上曰, 依爲之. 鎭遠曰, 其二, 翼陵參奉牒報內, 本陵位田曾前折受革罷處, 谷山地, 依前判付還屬事也. 其三, 宗親府草記, 舊折受處谷山刀三坊還屬事也. 曾前革罷處, 何可還屬乎? 此亦不可許施矣. 上曰, 兩處皆谷山地也, 未知一處耶, 二處耶? 其地可合折受耶? 査問本道而處之, 可也. 鎭遠曰, 其四, 宗簿寺草記, 興陽漁場·安州漏盈筒·江陵嶺西內外面咸陽嚴川·馬川竝爲折受事也. 其中漏盈筒, 頃有一宮家以爲, 本是該宮所屬, 而本邑稱以貯水蒙利, 使不得耕作, 今則旣不蒙利, 因屬監營屯田, 願爲還推, 故許之矣. 宗簿寺, 必欲別樣顧恤, 則以此移給, 可也, 而其他皆不可許矣. 上曰, 漁場尤不可許, 漏盈筒, 旣屬宮家, 則亦何可奪給乎? 置之, 可也, 而頃聞本寺提擧之言, 疲弊特甚云, 以他處使之改望呈. 鎭遠曰, 其五, 驪川君增所啓都摠府折受請得事也, 此亦不可許矣. 上曰, 依爲之. 鎭遠曰, 其六, 寧嬪房手本, 延安作畓處, 給價買得, 令本官尺量成冊上送事也. 此則買得田畓, 與折受有異, 當許之矣. 上曰, 依爲之. 鎭遠曰, 其七, 黃海監司報狀, 奉常寺柴場折受處, 錦川地登景·古葛山還寢事也. 奉常寺祭享所用柴場, 本定於坡州坡平山矣. 近以坡平童兀無柴, 定於金川云, 此則令該寺商量, 稟處, 何如? 上曰, 依爲之. 鎭遠曰, 其八, 內需司報狀, 彰義宮奴婢田宅折半賜與代, 順天金鰲島山腰下六洞閑荒可田畓處屬司免稅事也, 此亦似不可許矣. 上曰, 彰義宮不係於內需司, 內司報狀云者, 誠可怪訝, 勿施, 可也. 出擧條 又所啓, 大臣議諡, 政府合坐, 然後可以議啓下, 政府西壁, 無行公之人, 所當變通, 而右參贊申銋, 大耋之年, 蒙放未及還, 若無職名, 事涉埋沒, 左參贊姜鋧, 受由在外, 上來無期, 姜鋧今姑改差, 何如? 上曰, 姜鋧已入於壬寅請對現告之中, 差出其代, 可也. 榻前下敎 又所啓, 史局變通事, 令春秋館變通事, 命下矣. 問於本館, 則已付職翰林五人, 未應講翰林一人云. 以常例言之, 則未應講者, 所當催促應講, 而旣與已付職者, 同被朴師聖之疏斥, 必無應講之理, 若行新薦, 則必差出別兼春秋, 然後可以新薦, 而旣有此六人, 則亦不可差出別兼. 在前如此之時, 或削職或送西陞六, 然後差出別兼矣. 今番則何以爲之? 上曰, 時未應講者, 誰也? 鎭遠曰, 徐命彬云矣. 上曰, 徐命彬則已知其不出矣, 至有强迫之擧, 則此是文具中文具也. 翰苑諸人, 今番削科者外, 勿論已付職未應講, 竝爲送西陞六, 差出別兼春秋, 速爲新薦, 可也. 出擧條 又所啓, 忠勳府, 久無有司堂上, 朴師益, 旣已承襲封君, 差授有司堂上, 何如? 上曰, 依爲之. 榻前定奪 又所啓, 上年譯官一人, 迫於公債之徵督, 至於自縊而死, 臺諫論啓, 請以緩督, 則以待明秋徵捧, 下批矣. 伏聞卽今軍門, 更爲草記徵督, 譯官輩號訴於廟堂矣. 旣令待明秋, 而未及期限, 遽爾徵督, 則朝令不信於民, 且銀貨自倭館出來, 而每當皇曆及冬至使行, 倭銀始出, 卽今則雖加刑杖, 決無徵出之路, 依前聖批, 使之待秋徵捧, 何如? 上曰, 予意亦似未安, 而兩局草記, 以徐徐緩督爲言, 故允下矣. 大臣之言誠是, 依所達待秋事, 分付可也. 出擧條 特進官李鳳祥曰, 今聞大臣所達, 乃軍門債物待秋徵捧事也. 小臣昨以徵債事, 有所草記蒙允矣. 近年以來, 連値荐飢, 軍布所捧, 災減頗多, 故軍兵春秋冬三等衣資, 難以繼給, 而今若退捧, 則漸成舊債, 至於鬼錄之境. 舊債則雖不得擧論, 自數三年來, 使行時譯官輩處, 自備局分定銀貨, 則不可不徵捧, 而大臣, 以姑爲停捧待秋之意, 陳達, 雖待秋, 豈有一時盡捧之理耶? 軍門許多債貨, 漸至難捧之境, 誠爲悶慮矣. 侍讀官徐宗燮所啓, 進講冊畢講後, 繼講冊孟子·宋鑑, 旣已定奪, 故新本印出之意, 依例啓達矣. 有內入冊子進講之敎, 臣等固知聖意之出於省費矣. 第御覽冊子, 雖以內入冊用之, 而許多筵臣所執之冊, 搜出本館所藏, 則只有孟子三件, 宋鑑二件矣, 無以推移進講, 何以爲之耶? 右議政閔鎭遠曰, 御覽冊子, 豈可爲經費之慮, 而不爲印出乎? 侍讀官洪鉉輔曰, 本館所在冊子, 則無以推移, 而聞春坊所在之冊, 足以用之, 臣意則以春坊冊子取用, 似宜矣. 宗燮曰, 聞春坊所藏, 有孟子三十件, 宋鑑十三件云矣. 上曰, 向聞冊子印出, 其弊不貲云, 直講冊子, 以春坊所藏, 推移, 可也. 出擧條 閔鎭遠所啓, 故相臣李健命, 旣已伸冤復官矣. 頃年冊封奏請回還後賞典, 其時論啓還收, 似當更爲施行矣. 上曰, 旣已復官, 賞典何獨不施耶? 依所達施行, 可也. 出擧條 大司憲金興慶所啓, 臣於昨者, 猥上短疏, 以不得隨參於前啓中三啓臺臣鞫問事, 略有所陳列矣. 卽伏見諸僚引避之事, 臣不勝瞿然之至. 其時臺啓之造意陰秘, 遣辭凶慘之狀, 誠如諸僚之所論, 臣心切痛, 固不下於諸僚, 而第直斷以變書, 倂鞫其前後臺臣, 則其在事體, 臣未知果何如也. 彼雖無狀, 職是臺官, 臣之愚意, 只見其多臺之不宜倂鞫, 而今者諸僚之言, 極其峻切, 臣何敢自以爲是, 而一刻苟冒於長席乎? 請命罷斥臣職. 上曰, 勿辭. 承旨金槹曰, 大司憲金興慶, 再啓煩瀆, 退待物論矣. 上曰, 知道. 鎭遠曰, 豈有以臺官而不可鞫之理耶? 上曰, 非以臺諫而爲不可鞫也, 諸臺不可竝鞫, 故憲長之意, 有所云云耳. 且十六人發啓事, 非可以鞫問也, 似近於古人所謂疾之已甚, 予意則不必鞫問矣. 閔鎭遠所啓, 任敞事, 豈不冤乎? 只是辛巳年請告廟事一款耳. 肅廟下敎, 以怪妄爲敎, 厥後其子擊錚, 而有特放之命, 政院連爲覆逆, 而肅廟特爲非斥矣. 仍讀肅廟下敎及備忘記曰, 其時聖敎, 有敞蓋慷慨之士等語, 今乃指謂凶逆, 竟被慘刑, 此何道理耶? 上曰, 敞疏在乎? 金槹曰, 不爲入來矣. 上曰, 向來人, 以疏中何語, 指爲凶逆耶? 鎭遠曰, 疏中本無凶語, 未知凶黨何所據而誣陷也. 敞疏覓入登覽後, 當有處分乎? 上曰, 然矣. 鎭遠曰, 臣有區區所懷矣. 王世子冊禮旣行, 臣民無不慶賀懽抃矣. 小臣曾在藥院時, 伏覩仁顯王后慈愛景宗, 無間於己出矣, 卽今王世子幼沖, 中宮殿慈愛之心, 想無不至, 而竊願日夜顧護, 至意融洽, 近則以仁顯王后爲法, 遠則以漢之明德, 宋之章肅爲法, 尤爲宗社無彊之福矣. 上曰, 好矣. 其言好矣, 可不留意焉? 鎭遠曰, 晝講召對時, 命世子侍傍, 使朝臣瞻望岐嶷之表, 使世子數聽講論之旨, 似好矣. 上曰, 晝講則法筵矣, 幼沖之年, 不宜參侍, 而召對時, 則在傍聽講, 亦似好矣, 而他時從當爲之矣. 侍讀官徐宗燮所啓, 尹鳳朝冤狀, 聖上旣已下燭, 而下敎中有持身不謹之敎, 竊恐聖上猶有未盡洞察也. 鳳朝當初見萬規之疏而已, 此蓋一時之不幸, 而至以持身不謹爲敎, 則豈不冤乎? 鳳朝與萬規, 素無追隨情親之事, 而偶見其疏, 以此爲罪, 不亦過乎? 上曰, 若與萬規, 追隨情親, 則豈止於持身不謹而已? 萬規疏意, 極爲可駭, 則所當斥退之不暇矣, 豈可與之酬酢耶? 宗燮曰, 來問其可用與否, 故答之以決不可用, 此乃嚴斥之意也. 當此大霈之日, 獨未蒙昭雪之典, 極爲冤矣. 閔鎭遠曰, 臣與尹鳳朝, 素不相親, 而搢紳諸議, 咸以爲可惜. 偶見萬規之疏者, 渠之不幸, 而似不可以深罪者也. 上曰, 此事有異於他事, 豈不猝然收敍耶?

영조 영조 1년 (1725년 雍正(淸/世宗) 3년 영조 1년 3월 영조 1년 3월 27일

승정원일기 589책 (탈초본 32책) 영조 1년 3월 27일 을축 31/32 기사 1725년 雍正(淸/世宗) 3년陞資시키라는 명을 거두워주기를 청하는 尹錫來의 상소

○ 左承旨尹錫來疏曰, 臣本憃愚無似, 且有痰濕宿病, 蹔失調將, 輒患感冒, 胸膈塞滿, 肢節牽礙, 聲澌而酬酢甚艱, 氣喘〈而〉呼吸難退, 咳嗽苦重, 絶粒昏倒, 已作癃癈之人, 雖閑司漫局, 實無供仕之望, 顧此出納重地, 豈容一刻冒居, 而怵迫嚴命, 黽勉趨承. 適會王世子冊禮期日已迫, 分義情禮, 不敢言病, 拚死供職, 延過縟儀, 幸襯玉質之天成, 仰瞻禮容之中度, 猗歟盛哉. 吾東方億萬年無彊之休, 亶在是矣. 以臣疲癃病狀, 得免顚仆大庭, 與覩宗社神人之托, 獲伸延頸願死之忱, 在微臣, 爲平生至榮, 揆臣職分, 無一毫微勞, 而不意陞資之命, 猥及於臣, 臣誠驚惶震惕, 措躬無地. 夫嘉善告身, 實命德之器, 固非人人所可忝竊, 而況臣譾劣, 最居人下, 前後踐歷, 罔非僥冒, 未效涓埃之報, 恒切淵谷之懼. 矧今所叨, 尤是萬萬意外, 此實臣福過災生, 死期將迫, 古人所謂匪榮伊懼者, 正道臣今日心事也. 伏乞聖明天地父母, 特察懇迫之私, 亟收濫猥之恩, 以重賞典, 以安愚分, 千萬幸甚. 臣無任屛營祈懇之至, 謹昧死以聞. 答曰, 省疏具悉. 今玆賞典, 實循舊章, 卿其勿辭焉.

영조 영조 1년 (1725년 雍正(淸/世宗) 3년 영조 1년 3월 영조 1년 3월 27일

승정원일기 589책 (탈초본 32책) 영조 1년 3월 27일 을축 32/32 기사 1725년 雍正(淸/世宗) 3년晝講에 李宜顯 등이 入侍하여 論語를 進講하고, 尹恕敎의 拿鞫嚴問에 관한 문제, 비망기로 聖敎를 中外에 頒示하는 문제, 都堂錄의 거행 문제, 柳徵龜를 濟州判官으로 差出하는 문제, 淸國의 정세 등에 관해 논의함

○ 乙巳三月二十七日午時, 上御時敏堂. 晝講入侍時, 同知事李宜顯, 特進官張鵬翼, 參贊官金槹, 侍讀官洪鉉輔·徐宗燮, 武臣副護軍鄭纉述, 宗臣密昌君格, 假注書崔暐, 記注官張世文, 記事官吳命季, 獻納鄭宅河同爲入侍. 上讀論語前受音訖, 侍讀官洪鉉輔進講, 自子之武城聞絃歌之聲, 止子張問仁於孔子. 上受讀一遍訖, 鉉輔奏達文義曰, 割鷄焉用牛刀者, 蓋喜之之辭也. 言雖似責, 而實非責之之意也. 上曰, 然. 鉉輔曰, 公山·佛肸, 非不知孔子之不往, 而故召之, 召者, 似是改過之意, 故孔子欲往, 然而終不往者, 知其終不能改過也. 徐宗燮曰, 陽貨欲見孔子, 而孔子瞰其無者, 禮也. 公山欲用孔子, 而孔子欲往者, 亦道理也. 孔子若見用, 則可以挽回世道, 故孔子於公山之召, 亦有欲往之意, 莫非汲汲於救世也. 李宜顯曰, 聖人道大, 故於公山·佛肸之召, 皆欲往, 非聖人而欲往則不可也. 上曰, 其言好矣. 公山以費叛, 季之叛臣也. 欲見孔子者, 或有改過之意, 故孔子欲往, 然而在孔子則可, 在他人則不可也, 聖人之無可無不可, 斯亦可見矣. 宜顯曰, 聖敎至當矣. 宗燮曰, 恭寬信敏惠五者, 子張之所不足, 故孔子以此告之, 聖人之敎人, 因材而篤焉, 隨病而矯之者, 豈是偶然而已? 上曰, 然. 上又溯觀子之武城章, 沈思良久曰, 孔子初旣曰, 割鷄焉用牛刀, 復曰, 前言戱之, 眞是戱言, 而非誠實之訓耶? 宜顯曰, 嘉子游之治邑, 而有是言也. 上曰, 子游不知孔子之意而問之耶? 鉉輔曰, 似乎不知也. 宜顯曰, 豈其不知也? 但不知孔子之語訓耳. 上曰, 此上, 有澹臺滅明者, 未嘗至於偃之室, 似是孔子再往武城時也. 宜顯曰, 似乎然矣. 上曰, 割鷄焉用牛刀者, 雖是嘉善之意, 而將欲發子游之問耶? 宜顯曰, 然矣. 大哉王言, 可謂深得聖人之旨矣. 講訖, 獻納鄭宅河啓曰, 請尹恕敎拿鞫嚴問. 上曰, 勿煩. 請李森, 亟命絶島圍籬安置. 上曰, 勿煩. 請李明彦絶島安置. 上曰, 勿煩. 措辭見上 徐宗燮進曰, 明彦初爲玉堂長官, 而首發追崇之論, 士類莫不唾鄙矣, 而況援立等語, 此豈人臣所敢發於口耶? 洪鉉輔曰, 援立擁立等語, 專出於脅持君父之計耳. 臺閣所論, 至正至當, 而尙靳兪音, 人心莫不抑鬱矣, 請允臺啓. 李宜顯曰, 明彦之疏, 陰凶悖慢, 前古所無, 三司所達, 是矣, 冝亟允從. 上曰, 援立擁立等語, 誠爲過矣, 而豈可以言語罪之? 鉉輔曰, 此豈人臣之可言耶? 上曰, 一時黨伐之論, 不覺語逼, 而乃用如許文字, 若論其心, 則豈必有將心而然耶? 宜顯曰, 創出駭悖之言, 欲爲脅持之計, 此豈非將心耶? 宗燮曰, 此非汎然文字, 必有深意, 然後引用如許文字, 豈可以言語之過論斷耶? 遠竄之律, 決知其太寬矣. 金槹曰, 拿鞫, 則似或過矣, 而絶島安置, 則似不可已也. 上曰, 臺臣之發論, 在所不已, 而直驅之脅持之科, 則似乎過矣. 鉉輔曰, 明彦謂殿下有可嫌之端, 而乃用此等文字, 此非脅持而何耶? 臣等今日不得準請, 則不敢退矣. 上曰, 明彦之罪, 與權益寬事相類, 而處分有斑駁矣. 島配則過, 依益寬例, 極邊遠竄, 可也. 鄭宅河又所啓, 請逆鏡疏下六賊, 亟命拿鞫嚴問, 快正王法. 上曰, 勿煩. 請申致雲亟命遠竄. 上曰, 勿煩. 措辭見上 宗燮曰, 致雲誣辱, 目以巨猾, 巨猾者, 逆也. 逆之一字, 豈加於人人耶? 向時己巳, 凶黨構誣先正, 而尙不敢以巨猾辱之. 權尙夏叛君讐國, 何等重律, 而忽地構誣至此之極耶? 致雲之罪, 遠竄猶輕, 合有拿問之擧矣. 鉉輔曰, 致雲事, 小臣向已陳達矣. 誣辱醜衊之言, 豈敢加於三朝禮遇之大賢乎? 不可以薄罰而懲其罪, 宜有拿問之擧. 宜顯曰, 拿鞫而豈有更問之事耶? 厥罪彰著, 無有隱情, 宜施極邊遠配之律. 己巳慘禍誣辱, 亦不至比, 而今乃爲幺麽一致雲誣衊, 被以前所未有之惡名, 輿情之憤痛, 士林之抑鬱, 庸有極乎? 伏乞聖上, 亟允臺啓. 鉉輔曰, 其言專出於私嫌報復之計矣. 宗燮曰, 辨聖誣關斯文事, 殿下一不允從, 抑鬱何勝? 宅河曰, 申慶濟, 亦以誣辱先正, 已爲遠竄, 而致雲則尙靳遠竄之命, 豈非處分之斑駁耶? 宜顯曰, 叛君讐國, 同一告變也, 豈有誣告而得免於罪者耶? 上曰, 自有朋黨以來, 一廷論議, 多出於黨伐之習, 層生之論, 漸至於激, 激之已甚, 不亦過乎? 是非旣明, 國是已定, 如是而足矣. 將來又有加於此者, 則當用極律耶? 臺臣之言, 未可曉也. 且大臣論啓罷職足矣, 而乃發安置之論, 甚爲世道嘅然也. 念予否才薄德, 不能感化, 而如此層生之論, 予實不取也. 或有可論之事, 則臺諫以執法之官, 爭之無怪, 而從與不從, 亦在於予, 豈以臺臣之爭, 一一皆從耶? 古亦有碎首牽裾者, 臺言則固然, 而予不允, 亦豈無所執耶? 豈獨致雲事而已? 君父不允, 而必欲爭之, 實非美事也, 予實不取. 宅河曰, 啓辭中輟, 不勝惶恐. 臣首發此論, 而上敎嚴峻, 臣何敢苟然仍冒耶? 上曰, 予爲末世之弊, 而有此敎矣. 上下相爲規警, 道理當然, 此非避嫌之事, 連啓, 可也. 宅河遂連啓曰, 昨年逆鏡敎文事之始發也, 凡爲殿下臣子者, 孰不驚心痛骨, 沬血共討, 而柳時模, 假托於改撰敎文之請, 謂之不思出處, 金始鑌, 以有心無心等語, 恣意熒惑, 若論其護逆之罪, 與巨源·眞洙, 無甚異同, 而聖上强爲區別, 只命二人遠竄, 處分班駁, 公議抑鬱, 請柳時模·金始鑌, 亟命遠竄. 上曰, 柳時模·金始鑌事, 予知其無狀, 而稍異於李眞洙之營護矣. 眞洙則遠竄, 金·柳則削黜, 意有在焉, 勿煩. 請沈檀·李世重及宇寬所引各人儉獄時干連諸宦, 竝命一體鞫問. 上曰, 勿煩. 請四大臣合啓首發三司之臣, 與時龍一體鞫問, 連啓諸臣一竝遠竄. 上曰, 勿煩. 請李世最遠竄. 上曰, 勿煩. 請還收柳重茂特放之命. 上曰, 勿煩. 措辭竝見上 宅河讀正言李秉泰, 掌令李彙晉·金墰, 執義宋必恒, 持平權𥛚, 正言韓德全避嫌疏, 仍啓曰, 竝引嫌而退, 當初論啓, 意在責備, 批敎筵斥, 何必深嫌? 一體請鞫, 旣據輿論, 差殊之論, 何必爲嫌? 不欲參啓, 雖似有執, 共公之論, 何必嫌避? 重論旣發, 意見差殊, 揆以臺體, 勢難仍在, 請正言李秉泰, 掌令李彙晉·金墰, 執義宋必恒, 持平權𥛚, 正言韓德全, 竝命出仕, 大司憲金興慶遞差. 上曰, 依啓. 仍下敎曰, 此事予亦嘅然也. 向時臺諫, 何可一一鞫問耶? 憲長之言, 誠甚得宜, 而今日處置, 是諸臺而非憲長, 此豈淳厚之風耶? 宅河曰, 事係逆獄, 則何必上變然後始鞫耶? 以待臺臣之道論之, 則就事論事之錯誤者, 不宜鞫問, 而如此凶悖之論, 豈可以臺啓而容恕, 不爲之鞫問耶? 上曰, 向日諸臺, 豈皆與虎龍符同耶? 爾言似乎過矣. 近來守令貪墨大熾, 民不堪苦, 臺閣之臣, 若或間間發論, 則似不無懲畏之道, 而近日臺啓, 未聞劾一貪官, 論一汚吏, 予亦知臺閣之啓, 方有所重者, 未暇及此而然, 而雖有此大論, 亦豈可不論劾一二貪吏耶? 三司不可不知此也. 宅河曰, 卽今所啓, 大者十餘事, 而殿下一不賜允, 大論未收殺之前, 豈可爲小小論啓耶? 近日貪吏之爲害, 臣非不知, 而古人所謂安問狐狸者, 正臣等之意也, 臣固不暇於此等事耳. 上曰, 其言則好矣, 而亦有所未曉也. 雖有大論, 而若以他啓竝入, 則其中有可從者, 有不可從者, 允與不允, 在予矣. 小小事不可論啓者, 揆諸事體, 終爲未安, 豈可以大論之方張, 而不可劾貪汚之吏耶? 宅河曰, 尹恕敎事, 旨意陰慘, 不忍形言, 六賊之罪, 與逆鏡有何區別, 而殿下終靳一允, 臣等之抑鬱, 至此極矣. 上曰, 六人事, 予豈不知耶? 名曰, 搢紳疏, 而只有七人草草聯名, 此輩之與逆鏡同心, 斷可知矣. 然而主張者逆鏡, 而六人乃其脅從耳. 必有端緖, 然後方加刑訊, 而今者無他端緖, 只以隨參逆鏡之疏, 猝然刑訊, 未知得宜也. 其在鑑前戒後之道, 又豈可設鞫而刑訊耶? 至於尹恕敎事, 更無可問, 今又拿鞫, 非予本意也. 宅河曰, 煩瀆惶恐. 李宜顯曰, 伏見備忘措語, 明白痛快, 洞燭奸凶情狀, 大哉聖人之言, 孰不欽仰? 以代撰王言事, 牌招小臣, 臣以區區文字, 豈敢敷陳贊揚耶? 昨上短疏, 疏語草草, 未蒙允許, 而中外之論皆以爲, 直以聖敎, 頒示四方, 似好矣. 雖一時求言之旨, 亦當以聖敎備忘, 頒示中外, 況此大事, 臣何敢代撰聖旨耶? 洪鉉輔曰, 吏判之言, 是矣, 宜以聖敎頒示矣. 金槹曰, 備忘辭嚴意正, 以此頒示, 似好矣. 徐宗燮曰, 何必代撰? 直以備忘頒布, 使中外臣民, 明知聖人所作, 爲出尋常萬萬, 似好矣. 上曰, 豈可以草草短辭, 宣示四方耶? 勿辭製進, 可也. 宜顯曰, 聖敎一下, 孰不欽歎於雲漢之詞耶? 且卽今宜有告廟頒敎之擧, 此則或可代製, 而至於備忘, 則直爲頒示, 似可矣. 上曰, 初則只爲頒敎矣, 今則宜爲告廟頒敎, 敎文凡再度矣. 或使喉院代撰, 或使館閣代撰, 似好矣. 金槹曰, 雖使詞臣代撰, 聖敎措語外, 有何增刪潤色之道耶? 上曰, 文短辭拙, 故欲令詞臣代撰頒布矣. 諸臣之言如此, 以備忘辭語, 出於朝紙, 可也. 槹曰, 告廟後誰可製耶? 上曰, 卽今入侍提學製進, 可也. 宜顯曰, 小臣以不才, 濫叨館閣, 事多苟簡, 請遞臣館閣兼帶之任. 上曰, 勿宜過辭. 宜顯曰, 不是辭免也. 卽今弘文提學在外, 不爲上來, 館閣重任, 小臣獨自擔當, 極爲苟簡, 故敢達矣. 上曰, 勿爲過讓, 製進, 可也. 上曰, 前後請對及除在外者外, 曠職者, 皆出其代, 可也. 向者實錄廳, 亦爲苟簡云, 皆出其代耶? 宜顯曰, 尙有未及出代者矣. 上曰, 左參贊姜鋧, 亦爲姑先遞差, 其代今日內, 口傳差出, 可也. 榻前下敎 徐宗燮所啓, 館錄之後, 都堂錄尙不得擧行, 殊非當初催促之意矣. 臣等考見前例, 則或有左·右相主張爲之之事, 或有弘文提學代行之事, 元無一定之規矣. 上曰, 旣無首相, 亦無大提學, 而亦有爲堂錄之規耶? 李宜顯曰, 未能的知前例, 而旣有左·右相爲之之例, 則雖無大提學, 似無不可爲之規矣. 上曰, 前大提學, 何時上來耶? 洪鉉輔曰, 前大提學, 臣之表叔也, 似於數日內, 當到墓下矣. 上曰, 丘墓在於何地耶? 鉉輔曰, 在交河地矣. 上曰, 因其玉堂之不備, 雖欲速完, 莫重堂錄, 若不援據舊例, 完備無欠, 則安知無好事者之議耶? 此爲可慮, 待前大提學上來, 卽爲擧行, 似好矣. 今聞數日內, 當到交河云, 斯速上來之意, 自政院別爲下諭, 可也. 出擧條 李宜顯所啓, 濟州判官之職, 與他自別, 文·南·武臣中, 必擇履歷稍優者而差送矣. 向日政, 差出柳徵龜, 而聞其父年七十一, 而病且重云, 以法例言之, 其父母年滿七十五, 而無兄弟, 然後可聽其辭免, 而聞其父病, 乃是實狀, 越海之行, 異於陸地, 不宜强令赴任, 海外夫馬, 久留京邸, 爲弊不貲, 宜卽啓請遞改, 而法例有拘, 不敢循例啓請, 而似不無變通之道矣. 上曰, 海邑異於邊鎭, 人子情理, 豈欲捨其病親, 而越海遠赴耶? 依願遞改, 速出其代, 可也. 宜顯曰, 然則當罷黜矣. 上曰, 然. 出擧條 上曰, 修撰李重協, 牌招察任, 可也. 榻前下敎 特進官張鵬翼所啓, 臣謫居北塞者三年矣. 軍政民瘼, 略知其槪, 而言甚支煩, 後日登對時, 欲以冊子, 仰達矣. 其中第一件事, 則六鎭遐遠, 王化未洽, 紀綱解弛, 民不畏法, 與彼人互相往來, 潛商之弊, 罔有紀極, 若不趁此嚴禁, 則前頭生事之弊, 有不可勝言, 道臣·帥臣處, 各別申勅, 以杜此弊, 何如? 上曰, 卿言是矣. 道臣·帥臣處, 各別申飭, 可也. 副護軍鄭纉述所啓, 臣有區區所懷, 敢達矣. 兵家書有之, 多算勝, 少算不勝, 守國之策, 莫先於揣摩形勢, 預備於無事之日也. 或曰我國都城闊大, 不可守城云. 不幸有緩急之變, 則南漢·江都, 爲晉陽必歸之所, 而各軍門許多兵器, 皆在於都城之內, 蒼黃造次之間, 以若干輜重卜馬, 其可以一時輸運耶? 禦敵之具, 未免棄而資敵, 都城若果難守, 則都城軍器, 預當運置於行宮駐驆之所, 若以都城爲可守, 則東南低下, 寇敵易犯, 固宜高其城牒, 深其隍塹, 以備不虞, 此誠不可已也. 此臣平日之所嘗嘅然者, 故敢有所達矣, 上曰, 有甚別樣所見, 而發此言耶? 張鵬翼曰, 都城闊大, 難可爲守, 而保障則在彼, 軍器則在此, 非所以臨難用兵之意也, 武臣所達, 蓋慮此耳. 纉述曰, 臣設有區區所見, 而國家大事, 幺麽一武夫, 何敢輕議斷定, 以爲必可行之策耶? 唯望自上令廟堂稟處, 以定其可否耳. 上曰, 將臣武臣之言, 皆好矣. 古人云, 安不忘危, 此至言也. 武臣所達, 其令廟堂稟處, 可也. 出擧條 上曰, 注書出, 引留待三使臣以入. 假注書臣崔暐, 出閤門外, 引回還冬至正使礪原君柱, 副使李夏源, 書狀官柳綎以入. 三使臣以次進伏. 上曰, 萬里行役, 專對無事, 幸矣. 柱曰, 得蒙天恩, 無事歸來, 小臣私幸, 何可盡達? 夏源曰, 萬里奉使, 無事言旋, 豈非聖恩攸及耶? 柱曰, 國有大慶, 而小臣在外, 不參賀班, 下情之缺然, 爲如何哉? 得荷恩典, 亦與陞資, 惶悚感激, 措躬無地矣. 上曰, 見其狀聞, 已知無大段事矣, 彼中事情, 或有可聞者耶? 柱曰, 小臣曾於戊戌年, 奉使入去矣. 今番所見館宇閭閻, 極爲蕭條, 年事則無失稔, 而人物之阜盛, 不及於前見, 莫知其由矣. 夏源曰, 彼中卽今雖無寇賊之患, 而見其赴防時馬夫及資給之物, 不可勝數, 聞其赴防處, 去北京二千六百餘里云矣, 不爲往防, 則爲慮西㺚侵犯之患, 故蕩渴財力, 資送赴防, 國安得不疲耶? 物貨閭閻, 比之昔年繁華, 不及十分之一矣. 柱曰, 曾見往來商賈, 車馬相連矣, 今見以牛駕車, 所見肅條, 必有所由然矣. 蒙古部落, 亦不無侵伐之患, 且雍正有招怨之患矣. 方築浙江海塘, 民不堪其弊, 工部銀貨, 費用無節, 戶部逋欠, 至二百五十萬兩, 故別差査出官員及商賈處, 徵督甚急, 此等事, 皆招怨之端云矣. 小臣凡再往矣, 有懷敢達. 勅使回還時, 通官輩贈給之物, 不卽輸去, 追付後行, 使我國人輸運於鳳凰城, 使渠奴輩推尋, 雇車載運者, 通官輩, 蓋慮見奪其卜物於勅使之致. 臣等留館時, 勅卜, 多數留置於館中, 故問其雇價與否於譯舌輩, 則以爲, 通官奴僕, 不爲來待, 不得已自行中雇車載運云, 臣等聞來驚心. 此路一開, 後弊難防, 雇價一一推捧於渠輩之意, 嚴加分付, 使之徵捧, 而今後勅使回還時, 則預爲停當於通官輩, 渠奴雖不卽推去, 照數逢授其卜物於鳳凰城, 渠輩親知之家, 使渠推去, 事甚便好矣. 日後譯官輩, 拘於顔情, 或有如前之弊, 則各別論罪, 以杜其無窮之弊, 何如? 上曰, 追付後行, 皆未及輸去之致耶? 柱曰, 非不及輸去也, 欺隱其勅使之故也. 上曰, 然則其弊, 甚矣. 令廟堂稟處, 可也. 出擧條 李夏源所啓, 臣留館時, 得見彼中政案, 則以明史纂修事, 摠裁以下等任, 載於其中矣. 我國曾以宗系被誣事, 列聖積久陳辨, 快蒙昭雪, 至宣廟戊子, 新纂會典中, 本國載錄者一本, 先爲頒賜, 又於己丑, 繼降全書矣. 會典所錄, 雖如彼明白, 而其事之載於國史與否, 有未可知者. 且外國宗系二百年前被誣昭雪之事, 卽今修史之人, 拈出會典之所載錄者, 釐正追錄於洪武紀年之中, 亦有所不可必矣. 此書成後, 便是流布天下之正史, 而若不得釐正於此時, 則此後雖千萬代, 更無可雪之日, 然則列聖之積誠辨誣, 終歸虛地, 而其爲我國君臣之痛迫, 當復如何? 明史纂修之役, 已有年所云, 趁此未及完畢之前, 洪武紀年中我國宗系被誣處, 一依神宗朝所頒會典中所昭雪者, 釐正載錄之意, 急速奏請, 似不可已. 明史及會典, 自上取入親覽後, 詢問大臣而處之, 何如? 上曰, 令廟堂卽爲稟處, 明史及會典改宗系處, 付籤以入事, 分付, 可也. 出擧條 礪原君柱曰, 在前譯官朴昌裕, 購得大明高皇帝皇陵碑銘, 入覽於肅廟朝, 有賜資之命矣. 今行譯官申好沈, 適得高皇帝全集二匣以來, 故玆敢仰達矣. 上曰, 果是皇祖御製, 則豈不可玩耶? 自政院分付入之, 可也. 上曰, 入我地後, 農形, 如何? 柱曰, 雖爲旱災所傷, 二十二日甘雨洽然, 頗慰農民之望矣. 上曰, 客使逢於何地? 柱曰, 逢於開城府矣. 譯官云, 上勅病勢, 更無餘地, 必無生入其地之理云矣. 上曰, 古亦有勅行客死者耶? 柱曰, 順安及長湍地, 古有勅使死者云矣. 諸臣以次而退.

영조 영조 1년 (1725년 雍正(淸/世宗) 3년 영조 1년 3월 영조 1년 3월 28일

승정원일기 589책 (탈초본 32책) 영조 1년 3월 28일 병인 24/30 기사 1725년 雍正(淸/世宗) 3년25일의 비망기를 朝報에 내는 것 보다 求言傳旨例에 의거하여 八路에 頒示하는 것이 마땅하겠다는 李喬岳의 계

○ 又啓曰, 昨日晝講時, 以二十五日備忘記, 出於朝報事下敎, 而此與他備旨有異, 不可不布告中外, 曉然知聖意出尋常萬萬, 依求言傳旨例, 頒示八路, 允合事宜. 臣以該房, 旣有所懷, 不敢不達, 敢稟. 傳曰, 文短辭拙, 何以頒示, 而雖出於朝報, 亦必可知矣.

영조 영조 1년 (1725년 雍正(淸/世宗) 3년 영조 1년 3월 영조 1년 3월 28일

승정원일기 589책 (탈초본 32책) 영조 1년 3월 28일 병인 30/30 기사 1725년 雍正(淸/世宗) 3년召對에 趙彦臣 등이 入侍하여 資治通鑑綱目을 進講하고 諷諫과 微諫 그리고 正諫에 대한 문제, 人君之學에 관한 문제, 書筵에 관한 문제 등에 대해 논의함

○ 乙巳三月二十八日酉時, 上御進修堂. 召對入侍時, 參贊官趙彦臣, 侍讀官徐宗燮, 檢討官李重協, 假注書崔暐, 記注官張世文, 記事官吳命季同爲入侍. 進講綱目. 徐宗燮, 自唐高祖武德四年始. 參贊官趙彦臣進曰, 新除玉堂李重協, 待於閤門外矣. 上曰, 注書出去, 引玉堂而來. 重協遂入侍. 宗燮讀至九張, 上曰, 下番讀之. 重協讀自秦王世民至長安始, 參贊官趙彦臣繼講, 自夏六月劉黑闥始, 崔暐繼講, 自十二月唐魏州摠管田留安擊劉黑闥始, 張世文繼講, 自春正月置大中正始, 吳命季繼讀, 自夏四月頒律令始, 講畢. 宗燮奏文義曰, 以蘇世讓爲諫議大夫, 而世讓之諫, 不能深納, 唐主待諫臣之道, 實有歉矣, 後世人主, 所當監戒[鑑戒]也. 重協曰, 世讓之言, 眞諷諫也, 人主固宜知此. 上曰, 其言皆好矣. 夫諷諫·微諫, 此人臣格君之道也, 而以人君之道言之, 則正諫而不能悟, 故遂有諷諫·微諫, 豈非人主之可愧耶? 重協曰, 大哉王言, 可謂出尋常萬萬. 唐·虞都兪之際, 人臣皆有正諫, 豈有所謂諷諫者耶? 今殿下以堯·舜之聖自期, 國家幸甚. 上曰, 非敢以堯·舜之聖自期也, 蓋言諫君之道然耳. 宗燮曰, 唐帝選十八學士, 以備顧問, 以講治道, 衰世有此崇儒之風, 豈不美歟? 卽今晝講·召對, 無日不爲, 講學之誠, 無愧於古昔帝王. 伏願聖上, 毋以記誦文詞爲學, 硏究義理以爲治道之根基, 不勝幸甚. 重協曰, 上番之言, 好矣. 人君之學, 不可以字音文義而已. 凡觀史之際, 必究治亂安危之由, 講論義理, 留神政事, 可矣. 上曰, 上下番之言, 皆好矣. 予當留意焉. 至定官制, 宗燮曰, 內寺卽宦寺輩也, 以宦寺而陞諸六省, 唐世宦官之禍, 豈不兆朕於此乎? 此人主之所當監戒[鑑戒]也. 上曰, 然. 重協曰, 唐帝建租庸調法, 可謂纖密詳盡矣, 而民不得蒙其澤. 夫井田, 古之聖王之制也, 自夫此法一廢, 而民有不均之弊. 卽今富民田連阡陌, 貧者無立錐之地, 貧富不均之患, 豈有若此時之甚耶? 臣不敢知何策, 可以倣古均民之政, 而願聖上, 先以薄稅省斂爲本. 上曰, 好矣, 大學言財散則民聚, 論語曰不傷財不害民. 人君保民之政, 似不過如斯而已. 重協曰, 聖敎至此, 生民幸甚. 上曰, 卽今玉堂, 皆春坊兼官耶? 宗燮曰, 獨小臣爲春坊兼官耳. 上曰, 書筵召對, 例以孝經爲之耶? 趙彦臣曰, 召對則無他冊矣. 上曰, 豫建, 所以早敎也. 今世子幼沖, 有難鎭日讀書, 然數接宮僚, 則豈無補益之道耶? 雖非書筵, 無時召對, 似好矣. 春坊官, 宜知此也. 彦臣曰, 數接宮僚, 則不但講讀文義而已, 接士大夫之時多, 則雖不鎭日講讀, 似有益矣. 上曰, 然. 董仲舒云, 聞正言行正事, 幼而培養, 有倍於謮書之效矣. 宗燮曰, 召對出令, 卽當爲之耶? 上曰, 宮僚當豫知, 故下敎耳.

영조 영조 1년 (1725년 雍正(淸/世宗) 3년 영조 1년 4월 영조 1년 4월 2일

승정원일기 590책 (탈초본 32책) 영조 1년 4월 2일 기사 29/37 기사 1725년 雍正(淸/世宗) 3년病勢를 이유로 遞職을 청하는 李秉常의 상소

○ 行都承旨李秉常疏曰, 伏以, 臣萬死殘喘, 作一癃廢之人, 且有七耊老母, 寄留半千里鄕寓, 以病以情, 豈有一分從宦之望? 惟是際會昌辰, 感激殊恩, 顚倒趨召, 奔走供劇, 旣已陪哭靈殿矣, 添覲耿光矣. 仍又參覩冊東宮盛擧, 情禮已伸, 分願斯足, 第聖心方務勤勵, 朝樣猶患草創, 臣旣不敢遽請休告, 亦不暇猥陳情私, 强抑長亂之方寸, 忍耐難堪之疾病, 黽勉遲徊, 只期彈竭心力, 忽自十數日以前, 痰凝成咳, 喘甚語澁, 此乃臣素有之症, 隨卽調治, 曾或少減, 而今則年齒衰暮, 重爲瘴癘所傷, 自量氣力, 已不可抵敵, 兼以旅寓齟齬, 夜不能取汗, 院務繁緊, 晝無以乍息, 一日二日, 輾轉添加, 咽喉塞而言語全不成音, 胸膈痞而呼吸幾至不通, 有時嗽急, 頃刻難支. 再昨齋宿時, 急灌藥物, 僅僅回甦之狀, 卽闕中諸人之所目見, 其曉起陪從, 能免顚仆者, 特幸耳. 及至還家, 一倍奄奄, 本院多事, 僚員不齊, 而至不得仕進, 胄筵新開, 勸講正急, 而亦不得入參, 病裏惶隕, 固已難堪, 夏享陪祭, 只隔數日, 而尤無以自力駿奔, 玆敢不避煩猥, 疾聲仰籲, 所兼諸任, 何莫非濫, 而實錄纂修, 尤有所萬萬不敢當者, 急於陳病, 雖不暇一一煩控, 而一向虛帶, 亦甚惶憫, 伏乞天地父母, 俯賜諒察, 將臣本兼諸職, 亟行鐫免, 以延危喘, 以安私分, 不勝幸甚. 臣無任屛營祈懇之至, 謹昧死以聞. 答曰, 省疏具悉. 卿勿過辭, 調理行公.

영조 영조 1년 (1725년 雍正(淸/世宗) 3년 영조 1년 4월 영조 1년 4월 2일

승정원일기 590책 (탈초본 32책) 영조 1년 4월 2일 기사 36/37 기사 1725년 雍正(淸/世宗) 3년引見에 鄭澔 등이 入侍하여 臺臣의 拿鞫에 대한 論執의 처리 문제, 臺諫 등이 金一鏡과 同惡이라고 지목하는 柳鳳輝의 처리 문제, 龜毫 운반 문제, 出身者의 除防米 납부 문제 등에 대해 논의함
.
○ 乙巳四月初二日巳時, 上御時敏堂. 大臣·備局堂上引見入侍時, 左議政鄭澔, 右議政閔鎭遠, 行兵曹判書洪致中, 吏曹判書李宜顯, 右參贊金興慶, 訓鍊大將李鳳祥, 左副承旨金槹, 司諫魚有龍, 掌令李彙晉, 假注書崔暐, 事變假注書朴致文, 記注官張世文, 記事官吳命季同爲入侍. 左議政鄭澔曰, 日氣薰熱, 聖體, 若何? 上曰, 無事矣. 澔曰, 三殿氣候, 亦如何? 上曰, 連得無事矣, 澔曰, 臣近來病勢添劇, 萬無自力之路, 敢以退去之意, 箚陳矣. 自上特下勉留之敎, 辭旨勤懇, 臣不勝惶悚悶蹙矣. 臣之病情, 自遭喪慘以後, 一倍澌削, 顚仆之患, 卽在頃刻. 今番亦難入覲, 而一瞻天顔, 退死丘壑, 是所望也, 故, 玆敢不計顚仆, 强疾入侍矣. 上曰, 前後箚批已諭之矣. 目今朝著草創, 鼎席不備, 況當民生困悴國事岌嶪之日, 大臣豈可退去耶? 卿雖篤老, 筋力尙强, 固宜臥閤論道, 輔予不逮, 而遽爲引疾長往之計, 此無他焉, 緣予誠意(誠意)淺薄之致也. 以時事言之, 則向來戕殺之禍, 有不忍言, 自古豈無黨錮, 而豈有如向年事耶? 群奸之罪, 固不容誅, 而然而巨魁元惡, 主張其事, 半廷諸臣, 豈皆一心耶? 董子之言有之矣. 損周之文, 尙夏之忠, 因時改革之道, 固當如是矣. 向年斬伐之時, 景象如何, 而今豈無懲創之道耶? 大臣不知予意, 而每以討罪之不嚴爲言, 只恨誠意之未孚也. 合啓所論, 豈曰彼相之無罪, 而然而亦非直出於無將也? 其時予疏所陳毛骨俱聳等語, 只欲冀免而有此語耳, 豈知今日, 爲彼相之大罪案耶? 其事則予不介懷, 而一時不安之中, 有此三疏, 至今思之, 甚爲不安矣. 今日不允, 非以臺言爲非也, 亦非營護彼相也. 孔子曰, 去食去兵, 而不可去信, 匹夫尙不可食言, 況人主耶? 予雖涼德, 此意已定, 而又罪其人, 則四方聽聞, 以予爲信耶. 不信耶? 大臣諸臣, 不知予意, 予之欲面諭者, 久而未果矣. 大臣以言不合則去爲義, 慙愧何言, 而豈不念兩朝受恩之厚, 三百年宗社之重耶? 只望勉留, 以慰予如渴之望. 澔曰, 自古明君誼辟, 多有初不審量, 而或違於義理者, 採施群下之言, 而有日月之更, 雖聖賢, 不能無更思變通之道矣, 豈可區區徒守匹夫之信耶? 小臣不但爲此事也. 欲有區區所達矣. 近日臺言, 一切不允, 臺臣言輕, 不見信於君父之故也, 而芻蕘之言, 聖人必採, 況國家置臺閣之臣, 將以採用其言也? 旣置言官而一不允從, 則初不如不置言官之爲愈也. 夫臺言豈必一一可聽耶? 自上商度義理, 如其可用則用之, 如不可用則不聽, 而必曰此事, 則義理如此, 不可允從爲敎, 則臺臣, 亦可以解惑, 而今乃不然, 閱月論執, 上下相持, 此非淸朝之美事也. 上曰, 其言則好矣. 近來黨論日甚, 義理或不免顚錯. 頃於合啓中措語, 欲有所改, 而誠意不能相感, 予若開諭, 而臺臣不從, 則徒爲煩碎, 故停止矣. 卽今拿鞫之啓, 予實慨然也. 夫平問而不服, 則必加嚴刑, 嚴刑而不服, 則必期於取服, 其末稍何如耶? 原情後放送, 則初不如不爲拿問之爲宜, 故, 當初靳允, 蓋爲此耳. 若以臺言爲重, 而隨啓拿鞫, 則豈無蔓延之弊耶? 近來臺啓, 多有如此, 予之靳允, 豈無所執而然耶? 右議政閔鎭遠曰, 以臣所見, 殿下未能深察左相之本意矣. 夫臺臣, 必以峻激爲主, 若其言可採, 則卽賜開允, 不待再啓三啓, 若大體雖好, 而或有過中之弊, 則當減律, 若其言全沒義理, 則當嚴敎以斥, 而臺官, 閱月爭執, 一無賜允, 又無辨是非下諭之敎, 上下之情, 豈不阻隔耶? 上曰, 予豈不知此耶? 卽今拿問之啓, 以遠竄爲敎, 豈曰一不允從云耶? 鎭遠曰, 卽今竄謫者, 乃其枝葉, 而主張者無恙, 豈是國體耶? 左相篤老且病, 今番則感恩上來, 而前後箚子, 極其嚴正矣. 雖未荷君父之採用, 一時士夫, 無不激揚聳動, 當有辭於後世矣. 豈不有益於世敎耶? 今其病重, 無以筋力奔走, 且遭慘戚, 本以湖鄕之人, 親戚故舊, 皆在鄕中, 豈不欲終老於鄕閭耶? 臣謂以不用其言而退去, 則於義未安, 而情理形勢, 有難强留, 故小臣, 已達於箚中矣. 卽今日氣頗熱, 行役爲難, 以此勉留, 豈不好耶? 澔曰, 小臣雖識見不足, 豈敢爲自便之計, 而不思報效於聖恩之萬一耶? 自度精神筋力, 決無供職之望, 無報於國事, 而死期將迫, 故不得已退去耳. 臣雖無狀, 不敢爲一毫自便之計也. 上曰, 俄已言之矣. 衰耋之年, 累年竄謫, 意必大耄矣. 今見卿顔貌筋力, 頗慰予心矣. 予雖誠淺, 豈可許其退去耶? 幸望勉留京邸, 以輔國事. 澔曰, 人臣事君之義, 當以鞠躬盡瘁, 斃而後已爲期, 而自己筋力, 亦豈可不思耶? 年迫八十, 疾病沈痼, 善忘之症特甚, 朝晝所爲, 夕已忘之, 如是而豈能有補於國事耶? 小臣受國厚恩, 報答無階, 若有一毫補益之道, 則何敢爲自便之圖, 而若是求退耶? 請改卜賢德, 斥退老臣, 以安微分, 不勝幸甚. 上曰, 雖未能數數登對, 而大臣, 國之柱石, 豈不有力於國家耶? 見卿筋力, 雖難奔走, 而臥閤論道, 是予之望, 安心勿辭. 鎭遠曰, 昨見左相箚批, 則誣我一節, 初不介意云者, 恢弘聖量, 孰不欽歎耶? 但於義理大體, 恐未覺察矣. 以匹夫自修之道言之, 則不爲介懷者, 亦無不可, 而此則誣逼殿下也, 動搖宗社也. 殿下一身, 乃神人之立, 宗社之托, 非殿下之所得以輕也. 殿下雖不介懷, 而宗廟之靈, 臣民之心, 獨不介懷耶? 殿下何爲而發此敎也? 此臣所謂殿下於義理大體, 恐未覺察者也. 澔曰, 周公, 豈非聖人耶? 管·蔡謗周公, 而周公誅之, 周公, 豈爲一己而討罪耶? 惟其關係於宗社, 故不得不討耳. 以聖人無我之道, 乃謂事關自己, 而不明討逆之大義, 臣竊不勝慨然之至. 義理決不容如是, 伏望更留睿思, 十分商度焉. 鎭遠曰, 毛骨俱聳之語, 發於無心, 而其後朝臣, 以此爲彼賊之罪案, 則殿下, 乃反以只欲冀免, 偶用此語爲敎, 而營護曲庇, 惟恐或傷. 當初發於無心者, 此是義理眞實處發見者, 而末乃營護曲庇者, 乃是私意之蔽, 而不見義理之大體也. 臣聞君子, 貞而不諒. 且曰, 信近於義, 但當思其義理之如何而已, 欲守信之一字, 而昧於義理者, 乃小信也. 朱子曰, 義理如啖果, 刳去外皮而其裏又有皮, 蓋言義理, 思之又思, 當至於十分盡處耳. 近來逐日開筵, 留神聖訓, 義理源頭, 伏想殿下, 已講究無遺欠矣. 伏望更加硏索, 參以古今事變, 又將諸臣之言, 十分商度, 似好矣. 若以先入爲主, 而一定不移, 則前頭之慮, 有不可勝言矣. 澔曰, 以匹夫言之, 初見義理, 若果無疑, 則守而勿失, 好矣. 亦有再思之古訓, 豈可不反覆深量耶? 鎭遠曰, 私意起而易惑者, 乃俗士之通患, 而不料大聖人所爲, 亦不免私意所蔽也. 當初毛骨俱聳時, 殿下之心如何, 而其後又私自商量曰, 予以自己事而介懷, 則或歉於恢弘之度量耶? 以此爲主, 而不思夫宗社之大逆, 不可不討, 此豈非私意起而反惑者耶? 掌令李彙晉曰, 大臣以信之一字, 縷縷陳達矣. 臣聞大信不約, 所謂大信者, 當觀義理之如何, 而不期於區區言語之末耳. 當初下敎於鳳輝者, 雖出於一時好生之德, 而似歉於不約之信矣. 澔曰, 公則信, 私則蔽, 私者, 偏係謂也. 是心, 有所偏係, 則義理源頭, 全不覺察, 豈望於大公至正之理, 有所見得耶? 殿下以區區私意, 係着於中, 而乃以誣我一節, 初不介懷爲敎, 竊恐聖人之大信, 必不如是也. 上曰, 誣我一節等語, 非我創出也. 臺臣, 有用此說者, 故下敎亦然耳. 壬寅事言其根本, 則發於誰耶? 以兩件事, 作爲惡逆之罪案, 網打搢紳, 無復完人, 至今思之, 不覺心膽之俱寒也. 予以否德, 添居儲位, 致有此戕殺之禍, 予若有主鬯之德, 則豈至是耶? 先朝大臣, 戕殺無餘, 而予在其時, 不能以一言相救, 上之不能夾贊大行朝盛德, 下而不能全活耆舊臣一人, 莫非予不德之致也, 更何言哉? 俄已言之矣. 誣我事, 實不介懷. 漢高祖刻印削印, 予豈不知, 而不思變改耶? 予之所執, 如是耳. 鎭遠曰, 一定不撓, 則其於君子改過之道, 何哉? 上曰, 予則以初不介懷, 爲入得道理, 異於改過之事矣. 以其時上疏言之, 初則無心, 再則私意云者, 亦是道理, 而當初不安之中, 有可愕之事, 故心不得不動, 而有毛骨俱聳等語矣. 初若此心泰然, 有十鳳輝無奈我何之心, 則好矣. 而不能如此, 疏章之間, 下語不審, 心有所恐懼不得其正者, 正謂此耳. 鎭遠曰, 當恐懼而恐懼, 亦天理也. 初不介懷者, 在殿下好生之德, 誠爲是矣, 而爲宗社討罪之典, 斷不可容貸耳. 臣等亦豈以介懷二字, 爲殿下勸勉耶? 上曰, 所引周公之言, 好矣, 而不能如周公之德, 而可望行周公之事耶? 常經則可學周公, 而權道則不可效周公, 此亦非義理固然耶? 鎭遠曰, 平居則以常道處之, 遇變則以權道行之. 權與經, 豈有二致耶? 殿下日開講筵, 欲法古聖人事, 而乃曰遇事變, 則豈可學聖人之權道云者. 是豈臣等之所望耶? 聖人事, 可行於平常無事之日, 而不可行於臨事遇變之時, 則何貴於聖人之道耶? 殿下此言, 恐非宗社之福也. 澔曰, 匹夫爲學, 必以聖人爲期, 殿下以高明之資, 方務時敏, 而豈宜將聖人事, 讓與一頭耶? 臣等之缺望, 至此極矣. 上曰, 予豈言經處不可學耶? 但言權處耳. 我非聖人, 而錯行經權, 烏可乎哉? 鎭遠曰, 當學聖人之權, 豈可曰經則可行, 而權不可學耶? 彙晉曰, 臣等久玷臺官, 不能格君, 惶愧無以爲達. 今日八方人心, 想望於殿下者, 莫不以唐·虞三代爲期, 而殿下則以聖人之難學爲敎, 臣於是缺望矣. 唐文宗, 衰世之君, 而猶且恥爲凡主, 以殿下之盛德, 豈居文宗之下哉? 上曰, 予非謂聖人之不可學也, 特言錯行經權, 非大聖則爲難耳. 今日是非, 非一朝一夕之事, 豈待今日而知之耶? 不可以處分之緩急, 知予心之堅定與不堅定矣. 大行朝盛德, 至矣盡矣. 而戕殺之禍, 皆出於一時欺蔽, 向所謂朝紙不見云者, 蓋爲此耳. 予於今日, 豈有顧藉之意耶? 但初不介懷者, 予意本自如此, 在予誠實之道, 又豈可失信耶? 予非不洞辨於是非之別, 而爲此持難耳. 鎭遠曰, 豈曰是非之洞辨耶? 夫冤死人伸雪, 乃其餘事耳. 大逆未討, 大罪未誅, 如是, 而曰明其是非者, 臣所未曉也. 郭公好善惡惡, 而卒亡其國, 夫惡惡而不能治其罪, 則何足爲惡惡之道耶? 天下惟有至公至平底道理, 殿下於此, 恐有一膜之蔽耳. 上曰, 所謂一膜者, 何耶? 鎭遠曰, 旣察是非, 而不討大逆者, 豈非一膜耶? 上曰, 卿謂一鏡辛丑之疏, 皆由於鳳輝耶? 鎭遠曰, 殿下旣定儲位, 先懷逆心者, 鳳輝也, 鳳輝豈非首惡耶? 澔曰, 其心不正, 故發於其言者, 不得不爲惡逆耳. 上曰, 臺諫之啓, 至於請鞫, 以此爲一律耶? 鎭遠曰, 其疏在, 更無可問之事矣. 彙晉曰, 臺啓之請鞫者, 欲問其將心故耳. 鎭遠曰, 人心疑惑云者, 非將心而何耶? 吏曹判書李宜顯曰, 辛丑以後, 鳳輝之與賊鏡同惡, 國人之所共知也. 右參贊金興慶曰, 臣於日昨待罪都憲, 亦參於合啓矣. 頃當殿下定位儲宮之日, 八方人心, 莫不同慶, 而鳳輝之疏, 全無一字稱慶之語, 此乃將心也, 決不可容貸矣. 宜顯曰, 辛丑以後, 鳳輝爲魁, 一鏡則奉承風旨耳, 此則中外所共知也. 閔鎭遠所啓, 左相疏批, 有豈忍更提此等語之敎, 聖意所在, 臣等豈不知耶? 但念殿下, 未察義理大體, 而欲於外面人事上, 周遍無欠, 竊恐殿下於義理, 十分光明地頭, 未及透徹而然耳. 夫肅廟朝大小處分, 一切變改, 耆舊之臣, 一朝戕殺無餘者, 此豈先大王之本心耶? 先大王不幸有疾, 當其火熱上升之時, 則臣僚章奏, 或不能審察, 至今思之, 不覺涕淚. 以此群奸, 乘時欺蔽, 凡所欲爲之事, 無不如意而後已, 一時善類, 騈首就戮, 而肅廟舊章, 變改無難. 今以提起爲難, 而若不明言其事, 則不但貽累於肅廟盛德, 抑恐大行王本心, 掩翳而不明也. 義理大體, 斷然如此, 不然而只曰彰先王之德, 則彰德二字, 全無來歷. 告廟文, 添入有疾一款, 實非留難之事也. 上曰, 左相箚批, 已言之矣, 卿等不知予意耶? 辛丑年, 以妖宦事, 引接宮僚時說話, 想在春坊矣. 當初不諱其有疾, 而到今豈欲必諱耶? 以其時優待大臣之事觀之, 變革肅廟舊章, 非大行王之初心, 自可知矣. 念予積年侍湯之餘, 遽罹崩天之慟, 又遭大行王罔極之痛, 豈不欲仰體先旨, 有光盛德, 而有疾等語, 實不忍形諸文字, 故以此爲敎耳, 諸臣之志, 何如? 兵曹判書洪致中曰, 大行王有疾, 無端提起, 則有所不忍者, 誠知聖敎矣. 但疾病之來, 雖聖人, 亦所不免, 此豈可諱之事, 而特以辛丑事爲搆罪, 當國諸臣, 遂諱言疾患二字矣. 敎文中, 雖略及欺蔽之意, 何害於道理乎? 上曰, 不書有疾, 則終歸於糢糊不明, 不成文字耶? 兵判更言之. 致中曰, 雖無疾患之語, 何至於不成文字耶? 大臣之意, 蓋謂如此然後, 事理明白故耳. 向來諸臣, 豈有他意耶? 上候如是, 故恐有害於調病, 不得已奉承聽政之敎, 而一邊人以此爲罪案耳. 上曰, 諱言疾患, 然後可以搆陷諸臣, 故如是耳. 宜顯曰, 疾病, 聖人之所不免也, 豈可諱之耶? 向日群凶, 其所設心, 必欲戕殺諸臣, 費盡機巧, 乃爲諱疾之計, 至今思之, 寧不痛心. 今若以大行王未終處分, 爲群凶所蔽之意, 明示後世, 然後本來盛德, 尤爲光明, 右相袖箚本意如是耳. 上曰, 不書有疾, 則何如耶? 宜顯曰, 有此文字然後, 可以彰先王之盛德矣. 右參贊金興慶曰, 疾病之來, 聖人之所不免, 大行王不幸有疾, 而其時群小, 專事掩諱, 恣行欺蔽, 使大行王盛德至仁掩翳不明, 彼輩所爲, 誠可痛心也. 上曰, 不入此語, 則不成文字耶? 興慶曰, 雖無此語, 豈不可以撰成, 而第添入此語, 以明爲群凶所欺蔽, 然後大行王盛德, 可以彰明矣. 刑曹參判李鳳祥曰, 諸臣所達, 是矣. 添入有疾等語, 恐不可已. 承旨金槹曰, 臣於辛丑四月, 因旱災以親祭之意陳疏, 而批旨, 以予素有不潔之疾, 有妨於齋明盛服之道爲敎, 以此觀之, 豈不知大行王之有疾耶? 宜顯曰, 奸凶輩, 用心無狀, 旣諱上疾, 而或有以疾爲言者, 則驅之於死罪, 豈不痛心耶? 鎭遠曰, 先大王, 有時火升, 則或未覺察, 故聞頃年臺啓中, 不發落之事, 欲以依啓施行, 而其時史官洪聖輔爭之而止云耳. 修撰李重協曰, 大臣旣達此言矣. 其事豈不痛心耶? 昔年臣等, 就囚納供之後, 判付特放, 而臺啟閱月爭執, 嘗因引見入侍, 又爲論啟, 答以勿煩, 而其時承旨, 欲以依啓書出擧條, 假注書洪聖輔, 以未聞此敎爭之, 而承旨, 至有請推注書之事, 而以勿推爲敎, 臺啟則以勿煩書出爲敎矣. 豈獨此事爲然乎? 凡所以欺蔽聖聰, 逞其胸臆者, 皆此類也. 鎭遠曰, 若非洪聖輔, 則李重協等, 死於桁楊之下, 已久矣. 重協曰, 小臣受恩於先王朝, 旣陪胄筵, 又侍經幄, 前後幾番, 而玉候漸不如初, 孝寧殿祭享不能親行者, 屢矣. 臣於筵席, 以群情疑惑, 明白下敎爲請, 而其時備忘記曰, 李重協, 以玉署承候之臣, 不知予之有疾耶? 以病不參祭之意, 明示中外爲敎, 臣念及此事, 嗚咽不能語矣. 向來奸黨, 必欲諱疾者, 欲掩其欺蔽之跡耳, 殿下聽政之事, 自上下敎, 蓋爲簡其政務, 便其調治之意, 而群凶以聽政一事, 爲諸臣之罪, 斬伐竄遂, 無復完人, 豈不痛哉? 若使當時, 簡其政務, 善爲調攝, 則豈於去年, 奄遭天崩之慟耶? 臣於先朝, 猥荷恩眷, 深知先大王盛德至仁, 四年鞫獄, 曾無催促嚴鞫之命, 四大臣論啓時, 每有欲生之敎, 臣以此知壬寅之慘禍, 非先大王之本意也. 上曰, 三司各言其志, 可也. 司諫魚有龍曰, 先大王不幸有違豫之候, 中外臣民, 豈有不知者, 而向日奸凶, 專務忌諱, 恣行欺蔽, 使我大行朝至仁盛德, 掩翳而不彰, 臣民之慟, 曷有窮已? 敎文中, 明白書出, 然後可以彰先王之德矣. 重協曰, 若謂無疾而爲群小所蔽, 則其爲先大王盛德之累, 爲如何哉? 必曰有疾然後, 可明先王之本心矣. 掌令李彙晉曰, 小臣於朝講入侍時, 因下詢, 略已仰對矣. 先王有疾, 辛丑備忘記, 旣有所親敎, 中外所共知也. 如無疾患, 則豈爲群奸之所蔽耶? 若曰無疾, 而爲群凶所蔽云爾, 則反有累於先王之盛德, 儒臣之言, 好矣. 宜顯曰, 不必鋪張許多說話, 只書有疾二字, 斯可矣. 上曰, 若曰無疾, 則欺蔽之言, 終無湊泊處, 修撰之言, 好矣. 而前下備忘中, 欲爲添入, 則有不忍提起備忘所無之言, 只載於敎文, 則後人必將疑惑, 奈何? 鎭遠曰, 臣所謂殿下於外面人事上, 徒務區區者, 正謂此也. 夫專務外面人事, 而不顧大體者, 婦人女子之事也. 前下備忘, 特命還入添書有疾等語, 以光先王之盛德者, 關係至重, 豈可以不忍而不爲耶? 重協曰, 先大王不幸有疾, 而群小得以乘間欺蔽, 此非可諱之事也. 明白直說, 然後方可以彰先王之盛德, 何以不忍提起, 而終使掩翳不明, 來後世之譏議耶? 上曰, 左揆之意, 何如? 澔曰, 諸臣之言, 是矣. 天地之生人, 一直字而已, 直書有疾, 何妨於盛德耶? 以古史觀之, 人主一時爲奸臣所蔽者, 無不彰著於後世, 今若隱諱而不以直書, 則大行王本心, 恐不能明白矣. 承旨金橰曰, 辛丑備忘, 有予有奇疾, 十餘年來, 差復無期. 又曰, 予之病根, 日漸層加. 又曰, 近來火症漸升, 不得覺察, 至於使左右, 考例擧行, 世弟可乎, 左右可乎爲敎, 若無疾患, 則聖敎豈如是耶? 今以有疾書出, 豈有一毫貽累於大行王盛德, 亦豈有傷於殿下孝友之道耶? 備忘所無, 而用於敎文, 不可云者, 聖敎至當, 添入有疾二字於前備忘中, 仍令書入於敎文, 似好矣. 致中曰, 若以向來欺諱之故, 無端提起, 則道理誠非矣, 今不必鋪張措辭, 只曰, 上候如此, 故乘時欺蔽云爾, 則似不妨矣. 宜顯曰, 大臣陳箚之意, 非欲無端提起有疾等語也. 如是然後, 聖德可以彰明. 故有所陳達耳, 此其事理至明, 不必持難矣. 上曰, 不必添入於備忘, 且敎文中, 不必曰有疾, 亦不必鋪張, 只曰, 大行朝違豫, 故群奸乘機掩翳盛德云, 則似好. 只以予今日之言, 詳出擧條後, 敎文中添入此語, 可也. 出擧條 閔鎭遠所啓, 忠勳府有司堂上, 以朴師益差下事, 頃已陳達矣. 今聞前差下有司堂上南泰徵, 向者差下之後, 其時臺諫, 以爲人麤悖, 歷職亦淺之意, 有所論劾, 渠何敢晏然行公云? 不可仍置, 改正何如? 上曰, 依爲之. 又所啓, 全家定配罪人, 雖大赦, 例不擧論, 故不入於今番疏決時, 而當初減律時, 或不無因其私忿而故入者, 此類終身遠配, 實涉可矜, 故臣所見刑曹全家罪人文書, 則間有律不至全家, 而誤勘者, 且屠牛犯禁等罪, 昨者疏決時, 多有蒙放者, 而以全家勘律者, 獨不擧論, 亦甚不均. 今雖不可, 又爲疏決, 令該曹議于廟堂, 可放·可減·可囚者, 秩秩區別, 別單書入, 以俟上裁, 何如? 上曰, 依爲之. 刑曹參判李鳳祥曰, 疏決時, 罪同而或蒙放或未蒙放, 如此者, 更爲別單書入乎? 上曰, 向時未及照管矣, 別單先爲修正以入, 可也. 出擧條 又閔鎭遠所啓, 任敞事, 原疏入覽後, 處分事, 頃已下敎矣. 伏聞政院, 已以原疏謄入云, 敢請支分矣. 上曰, 與尹志述事相類, 依志述例擧行, 可也. 鎭遠曰, 敞亦配食於四賢祠, 則似乎過矣, 伸冤贈職, 似可矣. 上曰, 然. 伸冤贈職, 可也. 出擧條 又所啓, 忠淸前監司宋寅明加資仍存之命, 終似未安矣. 殿下欲用寅明, 則加資雖還收, 日後更拜堂上職, 何所不可, 而乃欲仍存苟簡之加資耶? 上曰, 其言好矣. 堂下未有爲方伯者, 故使之仍存矣, 更思之, 事體終爲未安. 且渠亦必以此爲苟且, 不欲仍存, 方欲更爲下敎而未果矣. 卿言如此, 宋寅明加資還收, 可也. 出擧條 又所啓, 龜臺石曳運事, 頃有所達矣. 聞京畿監司兪命弘之言, 則役軍, 以七運磨鍊, 每運二千五百名, 合爲一萬七千名, 五運則已爲立役, 卽今所餘者二運, 而旣有治石除卜之命, 故每運各除五百名, 當赴役者四千名. 且雖有勿害民田之敎, 而石大道狹, 多人蹂躪, 自然傷害, 始付種之水田, 方發穗之牟田, 永棄處必多云, 極爲可慮. 未知年運月日, 必於今夏最吉乎? 不然則姑爲停役, 以待秋收後董役, 不過數月間差遲, 似無所妨, 故惶恐敢達. 上曰, 士夫家神道碑龜臺石, 必曳入, 而不可以輦運耶? 鎭遠曰, 龜臺石至重, 故雖閭閻士夫家龜臺石, 則亦必曳入, 而役軍不下千名, 碑則可以車運矣. 頃聞今番曳石時死傷頗多, 故以令本道査啓之意, 仰達矣. 今聞監司之言, 死者一人, 而以病死於役所, 傷者數人, 而亦不至死境云, 此則可幸矣. 上曰, 曳石, 今到廣灘云耶? 予曾見廣灘以南, 路廣而地平, 若已到此, 則似無民田傷害之弊, 使之仍爲曳運, 未及廣灘, 則姑停爲宜. 運石已到廣灘與否, 分付京畿監司, 使之問啓後, 稟處, 可也. 出擧條 又所啓, 刑曹久無首堂上, 詞訟多積滯之弊, 佐貳之官, 不爲替當擧行, 誠爲悶慮矣. 上曰, 自古有如此之規, 參判何必過謙, 而不爲替當耶? 鳳祥曰, 上敎及此, 敢不奉行, 而但事有輕重, 必有待首堂上, 然後可以處決之事, 以次官當此重事, 誠爲難矣. 鎭遠曰, 訟者落訟, 則雖首堂上, 亦有執言稱冤之弊, 且以佐貳一員, 獨決詞訟, 亦爲難便, 參議安重弼, 令政院牌招察任, 似好矣. 上曰, 依爲之. 榻前下敎 李宜顯所啓, 壬寅獄干連罪人所居之邑, 率皆降號矣. 快雪冤枉者, 更無可論, 而其中承服云云者, 用以誣告之律, 雖是誣告, 旣非大逆, 則所居之邑, 不宜降號, 降號諸處, 宜有復號之擧矣. 上曰, 依爲之. 出擧條 李鳳祥所啓, 兪阜基獄事, 臣按覈文案, 則初査時, 屍親後英招內, 受杖致斃, 其間日字, 至於四十一日, 其後初遣御史宋眞明行査時, 則以三十一日納招, 再遣御史趙趾彬更査時, 則以辜限內納招, 三次變幻委折, 問於屍親後英, 則渠謂前後辜限日字相違, 蓋由於喪子失性之致. 趙趾彬再按時, 則劫於嚴威, 以辜限內納招云, 而其他應問各人等處, 辜限內辜限外之由, 條列嚴問, 則各人等皆以爲, 辜限外的實納招, 則更無可問之端, 故, 如是, 仰達矣. 上曰, 聖人云, 不奪農時, 各人等爲先放送, 而殺獄, 與他自別, 待其首堂上上來後, 議讞, 可也. 出擧條 洪致中所啓, 武科出身之分防兩界者, 不但防禍, 蓋欲令出身之初, 往審邊圉形便, 意非偶然. 而近自十年來, 西北連値荐饑, 爲慮主客俱困之弊, 各年出身, 皆許除防納米, 誠是不得已之擧矣. 今番庭試出身中, 除雜頉外, 應爲赴防者一百十人, 分防與納米間, 下詢大臣而處之, 何如? 上曰, 大臣之意, 何如? 左議政鄭澔曰, 臣曾經鏡城判官, 其時不甚凶年, 而主客俱困之弊滋甚, 今若除赴防納米, 則事甚便好矣. 右議政閔鎭遠曰, 分防之法, 意非偶然, 而連歲饑荒, 有主客俱困之弊, 且今國用蕩竭, 除赴防納米, 以補國用, 亦似好矣. 上曰, 然則除赴防納米, 可也, 致中曰, 除防納未事, 旣已定奪矣. 本曹一軍色, 專管禁旅軍需, 而卽今本色, 積儲蕩竭, 今此除防, 自一軍色, 收捧補用, 何如? 上曰, 依爲之. 又所啓, 會盟祭時加資之類, 吏曹旣已草記還收, 故本曹則不必別爲稟啓, 而盟祭後加資, 當爲降資者二人, 此則依東銓例擧行. 且削科, 前已陞資已出六者, 竝勿施之意, 敢達矣. 上曰, 與吏曹一體擧行, 可也. 出擧條 又所啓, 守令親年七十者, 勿敍三百里外, 自是法典, 則邊倅·邊將之無兄弟者, 親年七十, 則許遞, 有兄弟則七十五歲, 始爲遞改, 而監司·閫帥, 則無擧論之事矣. 庚寅年, 慶尙兵使尹就五, 以親年七十, 因大臣陳達, 特爲許遞, 而甲辰年, 則因平安兵使申光夏蒙遞之事, 今後閫帥, 則親年勿拘事, 有定式施行之命矣. 新除授全羅兵使洪元益, 聞其母年今八十歲云, 孝理之下, 有難强令赴任, 下詢大臣而處之, 何如? 上曰, 大臣之意, 何如? 左議政鄭澔曰, 情理切迫, 許遞, 似可也. 右議政閔鎭遠曰, 有八十老母, 則決難赴任, 孝理之下, 許遞恐似得宜矣, 上曰, 八十老母在焉, 無兄弟而赴任, 則方寸不能鎭定, 國事可做乎? 改差可也. 出擧條 李宜顯所啓, 向因大臣及承旨所達, 有壬寅榜以上出六之敎, 通計壬寅以上當出六者, 三十餘人, 若於一時, 倂爲陞六, 則科時四館及香室入番, 亦甚苟簡, 此亦可慮矣. 勿爲一時陞六, 徐徐陞遷, 似可矣. 議于大臣, 其意亦如此矣. 鎭遠曰, 曾因相臣陳達, 槐院參下壬寅榜以上, 業已出六, 而國子·芸閣, 不爲陞六, 事甚不均之意, 頃日筵中, 承旨有所陳達, 自上下詢於臣, 故臣敢以一體出六爲可之意, 仰達蒙允矣. 聞吏判之言, 則亦似難便, 姑勿一時陞六, 隨闕注擬, 漸次陞出, 似好矣. 上曰, 依爲之. 出擧條 又所啓, 曾以實錄廳事, 有所下敎, 而卽今摠裁官, 適爲入侍, 敢達矣. 實錄郞廳, 皆玉堂入侍之人, 出入講筵, 無暇仕進, 故出草之後, 無書寫之人, 是爲悶慮. 考見前例, 則雖或未經玉堂, 而地望最優者, 則亦多爲之. 當此苟簡之日, 似有變通之道矣. 且堂上率多在外, 若金在魯, 則以親病不能供職, 李觀命, 則聞纔到交河, 而未及入來, 卽今無故者, 小臣與李秉常耳. 聞李秉常, 他職則行公, 而獨不出肅實錄堂上, 以不能堪當爲言, 如小臣無似者, 冒昧供仕, 心極慙恧矣. 秉常, 宜使催促行公, 不然則史事實無完就之望矣. 上曰, 實錄重事, 至此遷就, 誠爲悶慮矣. 方欲下敎而未及矣. 吏判先爲發端, 卽今堂上中在外者, 姑遞, 以無故人出代似可, 而郞廳, 亦爲加出, 以爲速成之地, 如何? 左議政鄭澔曰, 如是則好矣. 上曰, 李秉常, 旣已他職行公之後, 實錄堂上, 則不爲肅謝, 纂修先王之實錄, 何等重事, 而豈可固辭耶? 姑爲推考, 進參之意, 各別分付, 而牌招, 可也. 宜顯曰, 李觀命·李縡, 雖在外, 方將上來, 此則固所不論, 而其他情勢, 難安不得上來者, 只可變通矣. 上曰, 然矣. 實錄甚重, 加出堂上, 亦何如耶? 澔曰, 以在京無故人加出, 亦似好矣. 鎭遠曰, 實錄堂上, 不可人人爲之, 若有其人則可矣, 不然則不必加出矣. 上曰, 然. 出擧條 閔鎭遠所啓, 分館催促之意, 向已定奪矣. 聞上博士, 强引微嫌, 尙不擧行, 且雖欲開坐, 本院之官, 只有二人, 無以備員, 不但分館無期, 前頭使行時, 亦難成樣. 聞洪晟·金汴光, 皆在鄕, 蔡膺萬則罷職, 時在綾州, 而已有給牒之命云, 亦爲肄習官啓下, 三人別爲分付本道, 使之催促上來, 何如? 上曰, 依爲之. 出擧條 承旨金橰所啓, 外方民人之干連綱常, 事係公家外, 不得拿致京獄者, 法例然也. 且臣於昔年, 待罪臺閣, 以外方民人之不得拿致京獄事, 定式施行之意, 論啓蒙允矣. 近來國綱解弛, 奸吏作弊, 卽今間或有拿致京獄者, 況當農節, 民弊不貲云, 今宜盡令放送, 此後則必爲入啓, 拿致京獄事, 分付於刑曹·漢城府·掌隷院, 何如? 上曰, 依爲之. 出擧條 又所啓, 沈檀, 以壬寅庭鞫時, 判義禁有極邊遠竄之命, 而因臺啓, 方以拿問論啓之故, 喉司以不得捧傳旨之意, 稟達蒙允, 此乃臣式暇出外時事也. 沈檀, 雖有臺啓, 事端有異, 則不捧傳旨, 有違事例, 追捧傳旨, 似爲得宜. 故敢達. 上曰, 依爲之. 出擧條 司諫魚有龍所啓, 臣之參居是職, 已過數朔, 而曾未進一言論一事, 以效一日之責, 近以情勢之難安, 病狀之難强, 屢違嚴召, 而未蒙譴罷, 辭單上澈, 而至命還給, 臣於此, 狼狽悶蹙, 罔知攸處. 情窮勢極, 不得不黽勉冒出, 而卽伏見大臣箚本, 則以近日臺閣諸臣, 罔念事體, 鎭日違牌, 大加非斥, 臣不勝矍然慙悚之至. 臣之前後違逋, 雖出於踪地之萬分臲卼, 而若論其罪, 則臣實難逭, 今於咎責之來, 已難晏然. 且臣於前疏, 略論沈埈·趙鎭禧之毐正戕人之罪, 請施投荒之典, 而聖明, 不賜夬從, 末梢減律, 乃止於削黜薄罰, 莫非臣誠淺言拙, 不能見信之致. 以此以彼, 俱不可冒居於臺次, 請命遞斥臣職. 上曰, 勿辭. 金槹曰, 魚有龍再啓煩瀆, 退待物論. 司諫魚有龍, 掌令李彙晉, 修撰李重協所啓, 請鳳輝, 依先朝處分, 嚴鞫正法. 上曰, 亟停勿煩. 請光佐, 絶島圍籬安置. 上曰, 亟停勿煩. 請趙泰億, 絶島圍籬安置. 上曰, 亟停勿煩. 司諫魚有龍所啓, 請尹恕敎, 拿鞫嚴問. 上曰, 尹恕敎所用文字, 極爲絶悖而更無可問之事, 絶島定配, 可也. 請李森, 亟命絶島圍籬安置. 上曰, 勿煩. 請李明彦, 絶島安置. 上曰, 水陸雖異, 竄置一也. 勿煩. 請逆鏡疏下六賊, 亟命拿鞫嚴問, 快正王法. 上曰, 勿煩. 請柳時模·金始鑌, 亟命遠竄. 上曰, 勿煩. 請申致雲, 亟命遠竄. 上曰, 勿煩. 請沈檀·李世重及宇寬所引各人儉獄時干連諸宦, 竝命一體鞫問. 上曰, 勿煩. 請四大臣合啓首發三司之臣, 與時龍, 一體鞫問, 連啓諸臣, 一倂遠竄. 上曰, 勿煩. 請李世最遠竄. 上曰, 依啓. 請還收柳重茂特放之命. 上曰, 柳重茂, 非但年老, 昨年登筵之日, 已知其昏耄矣. 其時勿書云云之說, 果爲妄悖, 削職則似輕, 旣以他事遠竄, 則不必更論, 勿煩. 新啓, 趙鎭禧之聽嗾逆鏡, 甘心善類之狀, 萬萬絶痛, 而至於戕殺故參判臣洪啓迪, 尤極慘矣. 啓迪, 身居喉司之長, 力遏潛入之人, 因此而一邊凶徒, 尤益切齒, 憑藉鞫招, 無根之言, 直請拿鞫, 稟處命下, 而操切愈急, 終使撲殺而後已, 其憯毒之罪, 有倍他人. 到今昭雪復官之後, 不可以削黜薄罰而止, 請削黜罪人趙鎭禧, 極邊遠竄. 上曰, 不允. 又所啓, 故相臣金壽恒之碩德雅望, 故判書臣金昌協之邃學淸操, 實是三朝之元輔, 一代之宗師, 雖以奸凶媢嫉之輩, 亦不敢有所疪摘, 而乃於領議政臣金昌集被禍之後, 能生粧撰汚蠛之計, 凶毒之論, 勒加爼豆之地, 士林之憤痛, 庸有極哉? 幸賴聖鑑照燭, 旣命復官, 則當初發論之人, 不可以削黜薄罰, 有所懲戢, 請削黜罪人沈埈, 極邊遠竄. 上曰, 不允. 掌令李彙晉所啓, 請先大王侍湯時藥房提調·副提調, 竝命遠竄. 上曰, 勿煩. 請命有司, 亟擧世良孥籍之典, 以伸王法. 上曰, 世良辛丑之疏, 極爲怪駭, 而至於孥籍, 則似啓日後無窮之弊, 勿爲煩瀆, 請逆鏡疏下六賊, 亟命拿鞫嚴問. 上曰, 勿煩. 請前後請鞫趙聖復諸臣, 竝令政院, 考出首發人, 拿鞫嚴問, 隨參人, 竝削奪官爵, 門外黜送. 上曰, 勿煩. 請辛丑十二月十五日發李喜之·沈尙吉·洪義人遠配之啓, 十九日發金時泰·柳就章·梁益標遠配之啓, 二十五日發十六人遠配之啓臺臣, 令政院現告, 與時龍, 一體嚴鞫. 上曰, 勿煩. 請令藥院, 考出壬寅以後首醫及前後之命藥人, 竝命拿鞫嚴問, 依律處斷. 上曰, 勿煩. 請訓鍊都正南泰徵, 前兵使朴纘新, 前副摠管李汝迪, 竝命極邊遠竄. 上曰, 勿煩. 又所啓, 向來凶黨之搆陷四大臣也, 有高應曅者, 投進凶疏, 有曰自丁酉獨對之後, 已知有今日之事, 又曰, 宋臣張浚, 肅淸苗·劉之亂, 勉其君以剛斷, 此臣爲殿下眷眷於今日. 夫丁酉獨對, 是我肅廟斷自宸衷之事, 苗·劉之亂, 是何等凶逆, 而乃敢追提悖引, 慢誣三聖, 略無所顧忌, 論其負犯, 萬萬痛惋. 當此討罪懲惡之日, 決不可與同中國, 請高應曅, 極邊定配. 上曰, 依啓. 又所啓, 禁府放未放單子及吏曹別歲抄之下政院者, 則有逆鏡文字, 不言三司或放或敍之命, 臣竊不勝訝惑之至. 夫逆鏡所因文字, 窮凶絶悖, 有不忍言, 爲人臣者, 所當沐浴請討之不暇, 而其時三司之臣, 惟懷護黨之心, 罔念討逆之義, 一例含默, 莫敢出言, 其容護附麗之罪, 爲如何哉? 當初削黜之罰, 可謂失之太寬, 而曾未數月, 又議收敍, 處分輕遽, 物情俱駭, 請還收不言三司或放或敍之命. 上曰, 此則與竄配之律有異. 當此大霈之日, 不可置而不論, 故, 有或放或敍之命矣. 輕遽之論, 臺言是矣, 依啓. 又所啓, 新除授大司憲金榦, 時在全羅道高山地, 請斯速乘馹上來事, 下諭. 上曰, 依啓. 又所啓, 請沈檀·李世重·尹就商·徐斗昌·崔泓·咸熙春·金九准·朴榟元·金夢祥, 一體鞫問. 上曰, 以宇寬事觀之, 其後面質時, 落空者多, 幻名者有之, 旣無干犯之事, 則有何可問之端乎? 且獄體必面質, 然後可審其虛實, 而面質之人, 旣已身死, 今無階梯, 何以究覈耶? 勿煩. 閔鎭遠曰, 其時宇寬所告各人, 一番捧招後, 卽爲放送, 元無面質之事, 安有如此獄體耶? 以此人心, 至今齊憤矣. 上曰, 其時事, 甚可怪矣. 內官之名, 外人何以知之乎? 鎭遠曰, 尙儉之獄, 到今雖難更起, 而其所與交通, 昏夜往來書札相通之人, 則必須窮問現出, 依法定罪, 然後可以肅淸宮禁, 永杜後弊之意, 小臣頃日陳達, 則自上, 以卿言是矣爲敎, 而其後更無下敎, 敢此仰請矣. 上曰, 於何憑覈, 而究其情節耶? 鎭遠曰, 聞尙儉之養父及養兄弟, 皆在云, 究問於此輩, 則可尋其根株矣. 洪致中曰, 尙儉之事, 一番覈問, 在所不已. 鎭遠曰, 尙儉事事, 敢請發落矣. 致中曰, 其時大臣, 始欲鞫問, 而沈檀, 直請處斬, 治逆之道, 豈容如是? 且尙儉, 若無憑恃於外朝, 則渠以一宦官, 安能阻問候之路乎? 修撰李重協曰, 尙儉, 豈有私讐於殿下耶? 聽人指嗾, 而敢爲凶逆之事, 是尙儉非魁, 而指嗾者魁也. 此事甚明, 不待智者而知之, 惟願快賜明斷, 拿鞫嚴覈, 使凶黨有懲畏之心, 而義理無掩晦之弊. 今若置而不問, 則不但輿情之抑鬱, 其於後世之議, 何耶? 承旨金橰曰, 鞫問之請, 大臣·諸臣之請, 是矣. 鎭遠曰, 其時沈檀, 首請直斬, 而其後宇寬之招, 以檀爲魁, 豈不十分可疑乎? 上曰, 尙儉, 無養同生, 養父則有之, 而人事無形, 必不能與知奸謀矣. 予久欲下敎而未果矣. 肅廟朝, 則防限極嚴, 宮闈甚肅, 而內外截然矣. 然且未久, 而如許變怪之事, 出於宮闈, 今若置而不問, 則日後無窮之弊, 不可勝言, 兵判之言, 是矣. 予於兵判之言, 有所覺悟矣. 儉黨一人, 自內寺府現告, 與時龍一體鞫問, 可也. 榻前下敎 鎭遠曰, 日昨參鞫諸臣削黜事, 以位在大臣之故還收, 而承旨以循例單子捧入, 極爲非矣, 推考, 何如? 上曰, 其事則不知予之非也. 大臣事體自別, 雖有論啓, 有次次加律之事矣, 似不宜混入於諸臣, 削黜傳旨, 若是臺諫論啓, 則可矣, 而喉院則似當如此矣. 且予非必顧藉大臣也, 爲慮後日之弊故耳. 鎭遠曰, 臣則不知爲後日之弊也. 臣亦猥居大臣之職矣, 他人則以同罪而被罰, 而豈有以大臣而獨免乎? 致中曰, 上敎以事體上爲敎, 似乎然矣. 上曰, 不爲拔去, 則後弊不少矣. 上, 展掌令金墰疏曰, 以誣獄, 奏問於彼國, 果有之乎? 更爲奏聞之請, 其事何如? 鎭遠曰, 不必更爲奏聞矣. 宜顯曰, 今將以何語奏聞耶? 似爲不緊矣. 興慶曰, 奏聞之不緊, 臣意亦然矣. 上曰, 諸臣之意, 如何? 致中曰, 當初奏聞, 未知其意如何, 而今何必奏聞以辨耶? 上曰, 彼人豈知其事之顚末耶? 此時或有問端之擧, 則何以爲對耶? 當初奏聞, 極是怪事, 豈可再誤耶?李重協所啓, 伏見殿下前後批旨, 每以破朋黨爲務, 聖意甚盛, 朋黨之患, 何代無之, 而我國家携貳之論, 有甚於前古, 豈非不幸歟? 今有破朋黨之道, 殿下其思之耶? 夫君子小人, 如陰陽黑白之每每相反, 强欲合而爲一, 則其道誠難矣. 自上必嚴君子小人之別, 使君子有所勸, 而小人有所畏, 則小人亦必有感化而革面者矣. 如是積久, 則朋黨, 自然消破矣. 不如是而欲以言語號令, 而破去朋黨, 則黨論愈激, 而終不可破矣. 小臣立朝十年, 不爲偏黨之論矣. 以向來奸凶事, 察其心術, 知其爲小人矣. 其事自有根本, 非一朝一夕之故也. 肅廟朝, 以名義一款, 有大處分, 其時奸黨, 岐貳於正論, 而每懷毒害士類之心矣. 辛丑年儲位旣定, 國本永固, 則彼輩乃爲危逼之計, 戕殺耆舊, 慘毒士林, 至有誣聖明禍國家之事, 此其心術, 豈難知哉? 殿下旣燭其心術之無狀矣. 今不必大施刑戮, 而其中與妖官通謀與逆鏡同心者, 必須亟正其罪, 其餘則亦宜包容, 令反側自安, 此今日殿下之急務也. 上曰, 儒臣所違, 是矣, 而予亦有所執而然矣. 伴送使狀啓入來, 勅使卒以病死, 上曰, 彼雖虜人, 死於我境, 爲可愍惻矣. 右議政閔鎭遠, 讀庚寅年勅使死時謄錄以達, 上曰, 弔問治喪, 一依此例, 可也. 洪致中曰, 急送齎咨官, 治喪凡事, 務令從厚, 可也. 鎭遠曰, 不必過厚, 一依庚寅謄錄施行, 似好矣. 上曰, 依爲之. 上曰, 東宮召對, 以背誦孝經·論語爲之矣. 書筵則背誦有難, 鎭日爲之, 持其冊子, 對宮僚賓客, 則有似益矣. 賓客亦知此意, 無故日則亦爲書筵, 可也. 澔曰, 如是則好矣. 上曰, 古語有之, 接賢士大夫之時多, 與賓客相對, 其所補益, 必不少矣. 習與性成, 豈虛語哉? 致中曰, 臣參於二次書筵, 聞其講誦甚奇, 聞者孰不欽歎? 今日則召對差晩, 故臣已懸頉以入矣. 書筵則賓客宮官必備然後, 爲之似好矣. 上曰, 然矣. 其間動作禮節, 必於幼時, 常習然後, 及長似無扞格之患矣. 致中曰, 至當矣. 書筵講讀時, 其間坐對差遠, 使之近接, 似好矣. 上曰, 其言好矣. 使之昵近相接, 可也. 聞賓客連入書筵云, 宮僚替讀, 亦有前例, 似無所妨矣. 致中曰, 賓客不參, 然後有宮僚替讀之事, 賓客若在, 則宮僚之替讀, 不可也. 上曰, 左揆年老爲難, 而相見禮後, 時時入見世子, 以盡敎誨之方, 則似好矣. 輔導春宮, 豈非先務, 而左揆德望最高, 明保沖子, 其責有歸, 故此勉諭矣. 澔曰, 臣雖無似, 聖敎及此, 敢不奉承, 而年老病深, 恐無以稱塞聖旨耳. 大臣·諸臣以次退出.

영조 영조 1년 (1725년 雍正(淸/世宗) 3년 영조 1년 4월 영조 1년 4월 7일

승정원일기 590책 (탈초본 32책) 영조 1년 4월 7일 갑술 19/22 기사 1725년 雍正(淸/世宗) 3년進修堂에 閔鎭遠 등이 입시하여 孫荊佐를 減死定配하라고 명한 문제, 李晩俊을 다시 加刑하는 문제, 李重煥 문제 등에 대해 논의함

○ 四月初七日未時, 上御進修堂, 鞫廳大臣以下請對入侍時, 右議政閔鎭遠, 判義禁洪致中, 同義禁李箕翊·金有慶, 左副承旨金槹, 司諫魚有龍, 掌令李彙晉, 假注書朴致文, 記注官張世文, 記事官吳命季. 閔鎭遠進伏奏曰, 邇來旱炎滋甚, 言念民事, 誠爲可慮, 初四日甘雨注下, 難未知前頭之如何, 而卽今則似有豐登之兆矣. 上曰, 四日之雨洽然, 其爲喜幸, 不可量矣. 鎭遠曰, 雨後陰冷, 伏聞聖體, 若何? 上曰, 所患感氣, 數日後少減, 而尙未顯愈, 連有頭疼之症, 而不甚大段矣. 鎭遠曰, 連參陪祭大祭, 似不無添傷之事而然矣. 與醫官詳察症候, 仍爲服藥, 何如? 上曰, 不甚大段, 何必服藥? 曾有如許之症, 而勿藥自效矣. 鎭遠曰, 孫荊佐減死定配之命, 遽下於千萬夢寐之外, 臣等不勝抑鬱悶歎, 敢此請對矣. 渠無直招之事, 而徑先酌處, 則尙儉陰凶情節, 何由而知之乎? 聞渠方全廢食飮, 或慮其徑斃, 姑爲停刑, 以待差間更爲究問之計矣. 今若酌處, 則中外之疑惑, 姑舍勿論, 豈有如許獄體乎? 上曰, 諸臣各言其志, 可也. 判義禁洪致中曰, 向來妖儉事, 神人莫不憤惋矣. 頃仍諸臣之所達, 荊佐自上出付有司, 庶幾仍此而究得尙儉情節, 今日群下, 孰不欽仰我聖上大處分, 而千萬意外, 遽有酌處之命, 臣等竊不勝悶鬱焉. 雖以獄體言之, 豈以一番鞫問, 旋有酌處之理乎? 小臣連參鞫問, 觀其辭色, 則似難於吐實, 故從容開誘, 而渠之心以爲, 直招則必不免死, 今雖加刑, 而斷無徑斃之患, 臣等雖無狀, 豈不念聖上好生之德耶? 此事關係至重, 更加訊問, 期於得情, 恐不可已也. 殿下亦洞燭其荊佐和應之情迹, 而旣已出給, 則今日酌處之命, 誠是意外也. 同義禁李箕翊曰, 判義禁陳達無餘, 小臣豈有他意? 蓋儉獄, 今幾年矣, 而聖上亟從臺啓, 出付有司, 群下孰不欽仰? 今姑停刑, 以爲明日更推之計矣, 千萬慮外, 乃有酌處之命, 臣等不勝抑鬱焉. 如此窮凶極惡之罪人, 一番鞫問, 而遽施竄配之律, 則臣恐啓日後無窮之弊也. 同義禁金有慶曰, 大臣·重臣, 旣已陳達, 臣何有異意? 尙儉妖惡之事, 推問於荊佐, 則必有可知之事, 而況此賊, 萬死無惜, 聖上念其徑斃而酌處, 則快從臺啓, 出給之意, 果安在哉? 承旨金槹曰, 大臣·諸臣, 皆陳達, 臣別無所達之言, 而第旣下王府, 則豈有徑先竄配之理乎? 司諫魚有龍曰, 荊佐之干連妖儉之罪, 萬萬痛駭, 一次例刑之後, 殿下慮其徑斃, 遽有竄配之命, 輿情莫不抑鬱矣. 仍此究覈, 則尙儉之情節, 自然綻露, 惟殿下, 亟宜還收荊佐減死酌處之命, 仍令王府期於得情, 是臣等之望也. 掌令李彙晉曰, 此啓累月爭執, 而頃仍臺啓, 今已出付, 王府則明覈究得, 期於得情, 獄體當然, 而乃有此意外之敎, 臣等不勝抑鬱悶塞之至, 敢此請對. 惟聖明, 亟命還收荊佐減死酌處之命, 仍令王府, 期於得情, 是臣等區區之望也. 上曰, 向者妖儉事, 言之汚口矣. 到今思之, 皆由予涼德, 壬寅鍛鍊之誣獄, 原其根本, 則皆由妖儉, 無儉則無鏡, 無鏡則無儉, 其時與文有道相符之情節, 予非不知, 嗣服之初, 事當出給, 而荊佐之爲人, 迷劣莫甚, 且不識文字, 其時儉與鏡, 聲勢相應, 故趨時附勢, 徒爲一使令而已. 此豈爲大逆乎? 俗語云, 知而如不知, 予心斷然無介懷, 前冬逆鏡事出後, 渠之疑懼之色, 顯於顔面, 予心切可笑, 渠雖承服, 予實無用一律之意, 則鞫問之下, 不爲直招, 情狀萬萬絶痛, 然此不至迷劣之致, 判義禁想已詳察渠之情狀矣. 若如文有道之陰凶, 則予豈有酌處之命乎? 卽今專廢食飮, 則雖無加刑之事, 必有徑斃之慮, 酌處之敎, 槪以是也. 中外疑惑等語, 大臣·諸臣之言, 儘好, 今姑嚴囚, 待其差病, 更加嚴刑, 期於得情焉. 鎭遠曰, 妖儉招辭內, 渠曾已得罪於東宮, 故有除去之計云, 以此有中外之疑惑矣. 刑曹, 有渠之日記一卷, 持來考見, 未知, 何如? 上曰, 依爲之. 彙晉曰, 荊佐, 與妖儉, 實無干連之事則已, 殿下旣洞察, 而出付王府, 諸葛亮宮中府中, 俱爲一體之說, 聖上體念矣. 君臣猶家人父子, 故敢此悉陳所蘊焉. 上曰, 予若不知, 則孫荊佐, 豈能出付乎? 今有可笑之獄情, 虎龍變書出, 則終不請刑, 而至於逆儉, 則不究情節, 徑先置法, 蓋虎賊之罪, 則有負於儉, 而欲爲淹置, 此豈非可怪可笑之甚者乎? 鎭遠曰, 荊佐, 頃仍諸臣所達, 旣已出付有司, 徐可究問, 則自然得其妖儉之情節, 而今日下敎中, 渠雖承服, 予決不用一律爲敎, 與妖儉和應之罪, 豈不用一律乎? 上曰, 荊佐豈能知和應情節乎? 只爲一使令而已矣. 鎭遠曰, 尙儉之養父, 詳知其子之奸狀, 今若鞫問, 則自可覈得矣. 上曰, 尙儉之養父, 若有鞫問可知之事, 則何至今不爲出付乎? 迷劣莫甚, 初不若不問之爲愈也. 有慶曰, 儉父一番鞫問, 則自然覈得綢繆之情迹, 妖儉之凶惡, 若置而不問, 則想中外莫不疑惑, 群情莫不抑鬱矣. 伏願聖明, 快卽出付王府, 以爲嚴覈之地, 千萬幸甚. 上曰, 一番鞫問, 而渠若直告, 則可幸, 而不卽直招, 累施重刑, 則誠爲殘忍矣. 有慶曰, 以殿下好生之德, 雖如是曲貸, 臣意, 則一番鞫問, 恐不可已也. 上曰, 若眞知和應之情迹, 則何如是堅執乎? 其時徒爲一使令而已, 故有此敎矣. 有慶曰, 儉父則與荊佐有間, 從容問之, 則庶有可知之理, 豈慮其徑斃, 而如是堅執乎? 上曰, 荊佐雖直招, 予決無用一律之意, 爲先緩問後加刑, 而渠雖承服, 決不至於死律, 以此分付, 可矣. 若徑先致斃, 則無攀問之路, 誠可慮矣. 致中曰, 荊佐之爲人, 若有直招之事, 則自知其必死, 故尙今不爲吐實矣. 上曰, 若有吐實之事, 自知其必死, 故終不吐實, 其爲人本如是矣. 致中曰, 李晩俊更爲加刑乎? 上曰, 晩俊加刑事, 已依啓矣. 鎭遠曰, 晩俊事, 聖上旣已洞察其情狀, 今有加刑之命, 輿情莫不爲快矣. 上曰, 刑而敎人, 本非美事, 今此加刑之敎, 予眞無殺之之意也. 致中曰, 更推後放之, 則今此更推, 亦爲無益矣. 鎭遠曰, 臺諫所啓中, 鍜鍊誣獄, 而其中羅卒輩, 以杖衝脅, 不忍杖以頭叩地, 此之謂承服, 古今天下, 豈有如許獄體乎? 致中曰, 以鞫廳招辭及臺諫啓辭中措語觀之, 以問目內辭緣, 一一遲晩, 謂之承服, 此豈事理之當然乎? 其時羅將鞫問, 則自可覈得矣. 上曰, 其時羅將鞫問, 則似好, 而若徑斃, 則亦甚可矜矣. 致中曰, 不得吐實而放釋, 則初不如不問也. 廟堂之意皆然矣. 箕翊曰, 以問目謂之直招者, 猶有推移而可知者, 加刑之外, 別無更達之事, 忍杖不服之類, 用寬大之典, 則豈有承服之罪人乎? 有慶曰, 其時粧撰誣獄情節事, 當一向嚴問, 而終不承款, 如是而一向平問, 則有乖獄體罪重者施刑, 輕者放送, 未知, 何如? 彙晉曰, 以張世相·李萬俊[李晩俊]招辭觀之, 則別無可問之端, 臣亦參鞫廳坐起, 故敢此仰達矣. 有龍曰, 萬俊[晩俊], 別無顯著之罪, 旣已刑推, 今雖加刑, 萬無直招之理, 而其他鍜鍊事情, 則推移可知之矣. 上曰, 其時未吐之事, 更何可推問耶? 放送, 可也. 致中曰, 壬寅誣獄, 諸人之承服, 不出於罪人之口, 而勒成其文案, 殿下旣已洞燭無餘, 參酌放送, 似可矣. 上曰, 非擧別件事而知之也, 擧一事而可知其情節矣. 壬寅獄事, 前古所未有之變也. 其時無直招之罪人, 而渠以壬寅獄事, 不知之說, 其奸狀絶痛, 然若徑斃, 則亦甚可矜, 放送, 可也. 鎭遠曰, 頃日疏決時, 李宇恒·張世相, 待吏卒推問後更稟事, 定奪矣. 今以李晩俊之招見之, 其所謂承服, 出於粧撰者, 明白無疑, 兩人竝伸冤復官, 緣坐籍沒, 還收, 何如? 上曰, 依爲之. 出擧條 鎭遠曰, 李重煥事, 何以處之乎? 上曰, 予欲下敎而未及矣. 與時龍符同之情迹, 旣已綻露無餘, 而如是隱諱, 極爲凶獰矣. 鎭遠曰, 重煥, 與虎龍, 求山次往來其家, 以是交道甚密, 渠之招辭, 盜竊鬛子, 故謂之首功之說, 亦不襯着, 虎龍生時, 與重煥, 一體鞫問, 則可知其端, 而今不可追矣. 上曰, 其時招辭, 與卽今招辭相合耶? 鎭遠曰, 庚子以後, 無往復之事, 渠雖以此發明, 一向請刑, 亦甚可矜, 外議則不然, 而臣意, 則此非必殺乃已之罪人也. 致中曰, 大臣之言, 好矣. 別無明白, 計擧之事, 鞫廳事體至重, 以虎龍之言, 問於重煥, 旣施刑推, 而第重煥, 以無干犯, 且無階梯之路, 今別無可問之端矣. 箕翊曰, 罪重則不論朝士大夫, 而加刑, 獄體當然, 今重煥,則渠之發明之言, 雖不可信, 而且不無方外物議, 臣意, 則與大臣之所達一體矣. 有慶曰, 虎龍變書後, 數多之人, 何可一一指目於重煥耶? 虎龍, 旣以重煥爲首功, 則其在執法之道, 請刑, 宜矣. 槹曰, 臣則不得見推案, 而槪與大臣·判義禁之意一樣矣. 有龍曰, 如無與虎龍親知之事, 則何可指目耶? 臣意, 則加刑之外, 無他道理, 徑先放送, 未知其得當矣. 彙晉曰, 臣則適在鄕故, 告變之事, 不能詳知矣. 致中曰, 虎龍旣已伏法, 則無可問之端, 故如是仰達矣. 鎭遠曰, 更觀時龍之招, 姑爲酌處之地, 似可矣. 上曰, 其言好矣. 虎龍, 累擧重煥之名, 其時逆鏡謂虎龍曰, 錄勳, 誰可當之乎? 觀其供辭, 則無參涉之事, 可知, 蓋擧名重煥, 則甚可怪矣. 元一瑞, 則爲父讐怨之意也, 與他自別, 故予意如是矣. 鎭遠曰, 徽爲金海府使時, 頗有不蕩底意思, 故與凶賊輩, 不無變通之事, 蓋一瑞, 其父奸狀, 萬無不知之理, 更爲加刑, 獄體當然矣. 上曰, 非永爲除刑也, 若徑斃則無可問之端, 故予意如是矣. 鎭遠曰, 別兼春秋趙文命·柳𥛚, 方在囚禁中, 何以處之乎? 上曰, 皆帶職放送, 催促擧行, 可也. 榻前下敎 鎭遠曰, 故判書臣申銋, 以九耋之人, 謫居四年, 幸蒙恩宥, 事甚稀貴, 人皆願一見之, 無不計日企待, 幸已出陸, 遽已身故, 國家失此耆舊之臣, 不幸甚矣. 中外之傷怛, 爲如何哉? 若命葬前贈職, 則似合於隱恤之典, 惶恐敢達. 上曰, 頃日已諭於判府矣. 纔報越海, 遽至卒逝云, 良可慘怛, 葬前贈職, 可也. 鎭遠曰, 以議政贈職乎? 上曰, 依爲之. 出擧條 鎭遠曰, 故判書臣李晩成, 已有贈職之命, 而晩成生時, 有朝暮入相之望, 此亦贈以議政, 何如? 上曰, 申銋, 卜相之人, 當贈議政, 而李晩成, 未及卜相, 名器所當愛惜, 以贊成贈職, 可也. 出擧條 鎭遠曰, 今番冤死人別單中, 趙聖復, 獨未蒙贈職之典云, 未知, 聖意之不許者, 以何故耶? 惶恐敢稟. 上曰, 其時疏語, 不無妄率之事, 大臣·諸臣之意, 何如? 鎭遠曰, 其時疏語, 雖或妄率, 專出於爲國之心, 而終被慘禍而死, 何可獨靳贈職之典耶? 致中曰, 聖復疏, 自上雖有妄率之敎, 此實出於爲國之誠, 而其死慘酷, 冤愍極矣. 冤死之人, 旣已竝施贈職之恩, 則此亦似當一體擧行矣. 箕翊曰, 聖復一疏, 亶出於願忠之誠, 而死於桁楊, 其兄, 又從以冤死, 人皆愍惻, 聖復之贈職, 烏可已乎? 有慶曰, 聖復初疏, 元無可罪之事, 而慘被酷刑, 其死極冤, 與諸臣, 有何異乎? 一體贈職, 似可也. 槹曰, 臣意, 與大臣·諸臣之所達無異, 且聖復爲國忠貞之事, 終至於慘被酷刑, 豈不冤枉乎? 一體贈職, 恐似得宜矣. 有龍曰, 臣於辛丑冬, 忝居臺職, 同參於趙聖復荐棘之啓矣. 向日引對時, 重被筵臣之非斥, 情勢難安, 尋單縮伏, 復雖迫於嚴命, 黽勉冒出, 臣之當初論啓, 蓋欲鎭定浮議, 非有他意, 則到今聖上, 洞燭其冤死之狀, 快賜伸雪, 一體贈職, 實合於褒愍之典矣. 彙晉曰, 凡陳疏論事之人, 當觀其本心之如何, 聖復當日之疏, 亶出於爲國願忠之心, 而其死尤極冤枉矣. 一體贈職, 實合於褒愍之典矣. 上曰, 予非他意也. 旣已復官, 似無可論之事, 故置之矣. 大臣·諸臣之言如此, 贈職, 可也. 鎭遠曰, 曾經堂下正三品職, 以堂上贈職乎? 上曰, 依金民澤例, 贈職, 可也. 出擧條 鎭遠曰, 尹志述, 旣有贈以六品職之命矣. 諸議皆以爲, 志述, 當贈臺職, 而六品臺職, 雖有正言窠, 未出身人, 例不得贈以諫院官, 持平, 卽五品職也, 五·六品, 不至逈隔, 贈以持平, 未知, 何如? 上曰, 所謂六品職者, 只謂陞六以後之職, 五品, 亦無不可, 依所達施行, 可也. 出擧條 致中曰, 趙聖復之兄聖集, 欲免其弟極刑, 而反被謀殺之律, 其死尤爲至冤, 國人莫不悲之, 似當施以恤典矣. 上曰, 兵判之言甚好, 分付該曹擧行, 可也. 出擧條 鞫廳罪人李萬俊[李晩俊], 仍諸臣所達放送事. 榻前下敎 推鞫姑罷事. 榻前下敎

영조 영조 1년 (1725년 雍正(淸/世宗) 3년 영조 1년 4월 영조 1년 4월 8일

승정원일기 590책 (탈초본 32책) 영조 1년 4월 8일 을해 32/67 기사 1725년 雍正(淸/世宗) 3년정세와 병세를 이유로 除授한 관직을 환수하기를 청하는 趙觀彬의 상소

○ 江華留守趙觀彬疏曰, 伏以昊天不弔, 先大王, 奄棄臣民, 伏想聖心㷀然, 痛慕靡極, 臣亦昔日法從耳. 北望長號, 萬事悲隕, 仍念臣爲子無狀, 獲戾神人, 至今不死, 爲罪尤大, 旣不得籲冤天陛, 上感於悶覆之天, 又未能決死歐刀, 下從於禍變之日, 子道喪矣, 人理滅矣, 而猶夫目視喙息, 苟延性命, 三年窮海, 霜露屢更, 千里宸極, 天日愈邈, 唯自夙宵搥心, 淚血欲枯, 兼以殘疾垂死, 一縷殆絶, 謂將含痛入地, 永爲不瞑之鬼矣. 迺者仁天在上, 赫然臨照, 辨察之敎, 首及於先臣, 隱恤之章, 又下於今日, 其所以愍惻幽冤, 昭雪凶誣者, 無復有餘憾, 仍放臣兄弟及臣姊未亡人之抱至枉者, 曾未數旬, 除命頻繁, 末乃擢之, 以居留之重任, 有若陰谷回陽, 死草復生, 凡有血氣者, 莫不感泣, 況在臣心, 尤當如何? 臣聞命以來, 但有淸淚之徹泉, 誠不知效死之所矣. 嗚呼, 自古名臣之橫罹世禍者, 孰非奸凶之構成, 而窮天極冤, 豈有如先臣者哉? 先臣立朝四十年, 唯赤心愛君, 斷斷無他, 肆我肅宗大王, 手自簡拔, 致位三事, 先臣之終始爲國, 至死靡變者, 亶出於追報聖考之誠, 唯彼陰懷異心者, 乃以先除股肱, 自爲得計, 而初則猶不敢以聯箚一事, 擬以極案, 及夫宦獄出, 而逆節盡露, 使行還而冊封得請, 則諸賊危懼, 死中求生, 竝與先臣而必欲甘心, 於是乎仇怨乘逞, 凶啓始發, 以憾懟於肅考者, 操戈於聖嗣, 以憤嫉於先臣者, 負弧於毒論, 而靡然掇拾者, 率是賊黨之腹心, 此猶不足, 勒引落空之誣招, 添成白地之罪目, 甚則至親首尾和應, 助成禍機, 終使孤忠莫白, 齎冤於九泉之下, 而臨命眷眷之言, 唯在於國本之安危. 嗚呼, 聖躬之得有今日, 莫非皇天祖宗之陰隲, 則先臣有知, 亦必無恨於當日之禍矣, 見今聖斷出天, 王綱將振, 而君誣未雪, 國賊未討, 則如臣私痛, 非所暇言, 臣惟含忍哀冤, 抹血齋手, 以恭俟處分之嚴正而已. 嗚呼, 臣實冥頑不孝, 尙今偷生, 猶能以積年未訟之至冤, 一陳於黈纊之聽, 而彼三相家, 則闔門殄滅, 號訴無人, 聖念及此, 尤必有䀌然傷惻者矣. 若臣兄弟之所遭凶言, 固何足提說, 而至於婦人之及於黨禍, 古亦未聞. 噫, 其舅疏辨, 大稱女行, 東弼之心而猶不得爲證, 則聖鑑所燭, 臣又何辨? 臣旣一息猶存, 荷此罔極之恩, 惟當不計私義, 直造軒陛, 以伸萬萬感結之忱. 且今國有大慶, 儲位早定, 延頸之誠, 顧亦不後於人, 而積釁在身, 天降廢疾, 兩脛痿躄, 已成難醫之症, 雖欲一分自效於未死之日, 亦不可得, 而猶不敢退處鄕里, 冥然不動, 遂乃舁到江外, 瀝此哀懇, 瞻望城闕, 只增悲咽. 伏乞聖慈, 天地父母, 察臣疏辭, 俯垂哀矜, 仍命收還臣新授職名, 治臣不孝之罪焉. 臣無任涕泣祈懇之至云云. 答曰, 省疏具悉. 噫, 卿之先卿, 受先朝之恩遇, 而終被奸黨之媢嫉, 末被構誣, 昨年之事, 思之今日, 不覺䀌然, 今觀卿疏, 怳若再見先卿, 傷悼之心曷諭? 卿須勿復過辭, 從速察任.

영조 영조 1년 (1725년 雍正(淸/世宗) 3년 영조 1년 4월 영조 1년 4월 8일

승정원일기 590책 (탈초본 32책) 영조 1년 4월 8일 을해 34/67 기사 1725년 雍正(淸/世宗) 3년趙顯命이 臺臣의 배척을 받은 일을 이유로 別兼春秋 직임의 遞差를 청하는 趙文命의 상소

○ 別兼春秋趙文命疏曰, 伏以臣罪大違逋, 竟速置對之科, 數夜圜扉, 震惕靡定, 不意聖慈天覆, 特令徑釋, 職命仍復如舊, 天牌繼又再辱, 臣驚惶感泣, 罔知攸措. 噫, 臣雖迷頑, 豈不知君命之不可慢·史薦之不可緩, 而第臣卽今踪地, 至以宮官之亦係顯班, 日在縮伏尋單之中, 則今此翰苑之任, 雖曰一時暫兼, 其不可諉以宿趼, 斑駁去就, 事理較然, 卽此一款, 已是臣難進之端, 況此別兼之差出, 蓋由於前後史官之竝被臺論故也. 臺臣之疏, 槪論向來史薦之猥謬, 而臣弟顯命, 卽其與薦之一人也. 其疏雖非專斥臣弟, 而其所論斷, 則固嚴焉. 今夫論其弟, 以猥聞其薦, 使其兄以替當其任, 而爲其兄者, 不知嫌避, 晏然出當, 則其不幾於宋臣歐陽修, 論包三司箚中所謂, 逐其人而代其位者耶? 此雖與今日事, 事實差異, 在臣爲嫌避之端, 則尤有加焉. 今若徒知君召之不可屢違, 而惟以承命爲恭, 徒知史局之不可久曠, 而至於冒當其薦, 則一身廉義, 姑不暇論, 其於朝廷事體, 所傷損何如也? 此臣所以寧被重譴, 而決不敢冒進者也. 玆於荐召之下, 怵分畏義, 隨詣闕外, 而又未免露章徑退, 臣罪至此, 尤萬萬矣. 伏乞聖明, 俯諒臣情迹之難安, 亟遞臣史局別兼, 移授可當之人, 速完重薦, 仍治臣屢違召命之罪, 以警具僚, 不勝幸甚云云. 答曰, 省疏具悉. 特敎之下, 尙不擧行, 已涉不當, 而所引嫌端, 尤爲過矣. 爾其勿辭, 從速應命.

영조 영조 1년 (1725년 雍正(淸/世宗) 3년 영조 1년 4월 영조 1년 4월 8일

승정원일기 590책 (탈초본 32책) 영조 1년 4월 8일 을해 35/67 기사 1725년 雍正(淸/世宗) 3년적임자가 아니라는 등의 이유로 本職과 兼任의 遞差를 청하는 兪拓基의 상소

○ 大司諫兪拓基疏曰, 伏以皇天降割, 大行大王, 奄棄臣民, 率土號慕, 久愈如新, 仰惟聖情, 益復何堪? 如臣陋劣, 受兩朝剪拂之恩, 蔑一分涓埃之報, 卒之身陷大僇, 遠投荒裔, 情事莫暴, 仙馭遽逖, 天涯窮海之陬, 囚山羕棘之中, 遙奉哀諱, 奄易歲月, 北望摧隕, 泣血追愆, 自分覆盆之下, 永爲抱冤之鬼, 誠不自意, 新化普洽, 霈澤旁流, 以臣負犯, 亦被寬貸, 恩言除書, 聯翩遠下, 起之幽殛, 齒諸衿紳, 臣聞命震駭, 五情瞀亂, 誠不啻若蟄蟲之聞春雷, 歷屢日而殆不能自定也. 嗚呼, 自古人臣之枉被冤誣, 亦復何限, 而豈有如臣等之所遭罹哉? 苟律之以言者之言, 則雖滅身湛宗, 顧何足以塞其萬一, 而快夫人之心也? 實賴我景廟至仁盛德, 與天同大, 薄施輕典, 保有性命, 非臣隕結所可少酬, 惟自期沒齒戀土, 日夕祝聖而已. 此日恩榮, 夫豈臣一毫夢想之所曾及者哉? 念臣夙歲險釁, 早孤終鮮, 惟與老母, 相依爲命, 而立身無狀, 橫絓禍網, 纔返萬里之役, 仍成四載之別, 炎方遠惡之地, 莫效古人之負母, 關嶺迢遞, 消息斷闊, 憂危疾病, 魂夢屢驚, 竊自傷爲臣不忠, 爲子不孝, 俯仰慙痛, 寧欲無生, 萬死歸來, 母子相持, 涕血交橫, 感泣聖恩, 天地之德, 與物同春, 而雨露之澤, 若偏臣身, 在臣分義, 惟有亟詣閶闔, 叩謝新命, 一哭靈殿, 少洩至慟, 而區區情實, 實無以復立朝行, 日昨嚴召, 不免坐違, 格外只推, 兢惶冞深, 屬値停朝, 與淸齋之時, 一疏陳籲, 亦幾逾旬, 曠日虛帶, 咎戾益增. 伏乞聖明, 先命有司, 議臣辜恩慢命之罪, 以嚴邦憲, 至如薇垣長席, 自來地望淸切, 在於常日, 猶難其人, 況今王綱不振, 言路不闢, 尤宜愼簡, 以畀斯責, 顧臣之巽懦頹靡, 決知其萬萬不稱. 又伏聞仍實錄廳啓辭, 以臣差下都廳堂上, 夫紀述謨訓, 編摩汗靑, 其爲任也至重, 其爲選也至嚴, 矧惟階通政而膺是職者, 古亦或有, 而如非文學見識, 見推一時, 則莫能居之, 若臣之全然鹵莾, 蔑學謏識, 直是千不近萬不似耳. 左右思量, 俱無可以堪承之望, 伏惟日月之明, 無微不燭, 由中之懇, 宜所曲察, 亦乞特許鐫遞臣本兼兩任, 俾名器無玷, 而私分粗安, 千萬至願, 臣無任悚懍祈祝之至云云. 答曰, 省疏具悉. 旣往之事, 何必深嫌? 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 4월 영조 1년 4월 8일

승정원일기 590책 (탈초본 32책) 영조 1년 4월 8일 을해 38/67 기사 1725년 雍正(淸/世宗) 3년적임자가 아니라는 등의 이유로 遞差를 청하는 金榦의 상소

○ 前縣監金榦疏曰, 伏以臣於本月十三日, 祗承右承旨成帖書狀, 以臣陞爲侍講院贊善, 令臣斯速乘馹上來者, 臣北望拜受, 惶駴震灼, 罔知所以置身之所也. 臣仍竊伏念, 天祐宗祊, 錫我元良, 玉質幼彰, 睿性夙成, 祖宗之所眷顧, 神人之所依戴, 卽伏聞冊禮方擧, 中外延頸, 此實吾東方億萬年無疆之休也. 正宜妙選端方正直道術博聞之士, 而置之左右, 以古聖賢格言至論, 日陳於前, 孜孜講學, 循循善誘, 禮義之敎, 浸灌胸中, 仁孝之說, 濡染耳目, 則可以涵養其氣質, 薰陶其德性, 他日作聖之基, 實本於此, 其爲任也, 若是其重且大矣, 此豈人人之所可當哉? 臣聞昔在仁祖朝, 文正公臣金尙憲, 爲文敬公臣金集, 請設贊善之職, 其後膺是選者, 皆是山林碩德, 經學宿望, 而猶且逡巡辭避, 難於承當, 今臣志業荒踈, 疾病纏髓, 加以犬馬之齒, 恰當八旬, 筋力摧殘, 精魂消亡, 雖尋常冗散之官, 尙恐其不可堪勝, 矧此講院之淸選, 敎導之重任乎? 臣心愧恥, 姑置勿論, 其在聖明燕翼之道, 不宜若是之踈略也. 臣謹按程子論經筵第一箚略曰, 周公輔成王, 幼而習之, 所見必正事, 所聞必正言, 左右前後, 皆正人, 故習與智長, 化與心成, 欲朝廷愼選賢德之士, 以備勸講. 臣又按朱子戊申封事略曰, 別置師傅賓客之官, 使之朝夕遊處, 又置贊善大夫, 擬諫官, 以箴闕失, 陛下又當以時召之, 使侍燕遊, 從容啓迪, 則是將有以得乎陛下心傳之妙, 而宗社之安, 統業之固, 可以永久而無窮矣. 其言懇到切實, 自古人臣言敎養之道, 未有踰於此者, 臣竊惟今日所以輔導之具者, 想必詳悉無遺, 而乃以如臣庸陋, 無一可取之人, 竊吹其間, 以充一夫之數, 臣恐有識之士, 必將指點而笑曰, 夫夫也, 亦爲是耶? 豈不有愧於程·朱之訓也? 臣所帶經筵之任, 尙今壓在頭上, 而今又有此胄筵侍講之命, 此皆重任也, 一之猶難, 而況兼之乎? 臣自知甚審, 萬不近似, 聞命以來, 夙夜憂懼, 旣臥復起, 對案忘餐, 徊徨恧縮, 若負大何者也, 且臣新經重病, 宿疾添劇, 殘喘如縷, 奄奄欲絶, 門庭咫尺, 足迹不及者, 亦久矣. 身爲宮僚, 當此大慶, 而病狀如許, 不得趨參於賀班之末, 臣罪至此尤萬萬矣. 伏乞聖慈, 察臣衰病之沈痼, 諒臣學業之空踈, 特遞兩筵之任, 改授可堪之人, 以重名器, 以安私分, 千萬幸甚云云. 答曰, 省疏具悉卿懇. 今玆陞拜之命, 予意非偶, 予以涼德, 所恃者, 惟山林高蹈之士, 今且元良已定, 輔幼最緊, 此時望卿, 豈特若大旱之雲霓? 卿其須體至意, 幡然上來, 輔我不逮, 贊胄子. 仍傳曰, 遣史官傳諭.

영조 영조 1년 (1725년 雍正(淸/世宗) 3년 영조 1년 4월 영조 1년 4월 8일

승정원일기 590책 (탈초본 32책) 영조 1년 4월 8일 을해 40/67 기사 1725년 雍正(淸/世宗) 3년정세와 병세를 이유로 새로 제수한 職任의 遞差 등을 청하는 兪崇의 상소

○ 咸鏡監司兪崇疏曰, 伏以皇天降割, 大行大王, 奄棄群臣, 玄宮永閟, 率普茹痛, 況如臣身罹罪謫, 遽哭遺弓, 北望號隕, 直欲無生, 何幸聖明臨御, 天日重昭, 收召舊臣, 屛黜壬人, 朝著肅淸, 幽冤畢伸, 此誠轉移之一大機, 臣於澤畔行吟中, 欽仰明斷, 拭目新化, 樂與田翁野叟, 思見至治之成矣. 匪意滌蕩之典, 不遺簪履之賤, 赦令纔頒, 恩敍繼宣, 水部佐貳之除, 北臬寵擢之命, 荐降於旬望之內, 臣誠惝怳震越, 感涕橫襟, 不知所以自措也. 第臣向來所被人言, 聲罪狼藉, 至以喉司之遵例奉稟, 謂以與大臣和應, 揑虛成案, 遠投瘴海之濱, 若非先大王至德深仁, 臣安得移配便近, 保有軀命也? 思之至今, 心骨猶寒, 雖蒙聖朝剪拂收錄之恩, 以此危臲之蹤, 決不宜重入脩門, 濫膺藩寄, 以貽薦紳之羞, 伏況國有大慶, 元良定位, 實爲宗社無疆之休, 八域臣庶, 莫不延頸, 臣以三朝舊物, 倍切願死之忱, 而所處僻遠, 晩承除旨, 縟儀之擧, 期日已迫, 臣雖欲竭蹶趨參, 勢所不及, 臣於其時, 適得腰脅之痛, 轉側須人, 無計起動, 末由致身輦下, 躬覩盛儀, 有臣如此, 生不如死, 昔太史公司馬談, 留滯周南, 以不與封禪, 爲終身之恨, 今臣病伏窮鄕, 跡阻朝班, 不得與百僚, 鰲抃於軒陛之下, 此爲臣平生一大恨, 瞻望宸極, 但有涕淚而已. 臣旣未卽趨命, 惶隕冞切, 敢將血懇, 仰請闕禮之罪, 從縣道冒上辭本, 庶冀聖鑑之俯燭, 而疏上一旬始徹, 喉院終至退送, 本道之稽達, 而極怪訝, 而臣之情實, 尙未仰暴於黈纊之下, 此豈臣私分之所敢安哉? 矧今所叨之職, 鎖鑰北門, 控制蕃胡, 責任之重, 已非臣踈才弱力所可堪承, 而曾在先朝, 忝竊是任, 辭不獲命, 黽勉爲冒赴之計, 辭陛只隔數日, 而黨禍作, 南竄西遷, 萬死一生, 今於甄復之初, 更加超擢, 誠是萬萬夢想之外, 名器之濫躋已極, 收還之恩資復授, 臣益驚惶感泣, 不省何以致此也. 臣聞爵以命德, 先王之定制, 受爵不讓, 詩人之攸刺, 是以西伯之庭, 士讓爲大夫, 大夫讓爲卿, 皆所以下守常分, 上無虛授也. 臣豈可視同宿趼, 晏然冒當, 重貽一世之譏議哉? 臣於恩除荐疊之下, 不敢久淹鄕廬, 力疾登程, 寸寸前進, 昨始來伏私次, 而顧此踰分之職, 終難膺命, 玆敢披瀝肝血, 仰瀆宸嚴, 伏乞聖慈, 察臣情病之難强, 念玆藩臬之重寄, 亟收新授職名及資級, 以重名器, 仍勘臣未及大禮之罪, 以警具僚, 不勝幸甚云云. 答曰, 省疏具悉. 旣往之事, 何必深嫌? 卿其勿辭, 速往欽哉.

영조 영조 1년 (1725년 雍正(淸/世宗) 3년 영조 1년 4월 영조 1년 4월 8일

승정원일기 590책 (탈초본 32책) 영조 1년 4월 8일 을해 45/67 기사 1725년 雍正(淸/世宗) 3년進修堂에 趙彦臣 등이 입시하여 柳鳳輝 등에 대한 三司의 合啓를 윤허하는 문제, 大臣 등을 배척한 鄭錫三의 상소 문제 등에 대해 논의함

○ 二更, 上御進修堂, 三司請對入侍, 同副承旨趙彦臣, 司諫魚有龍, 掌令李彙晉, 校理洪鉉輔, 副修撰李重協, 正言李秉泰, 假注書洪得厚, 記注官張世文, 記事官許錫入侍. 有龍進伏于前, 啓曰, 臣等卽伏見司果鄭錫三疏本, 則一篇指意, 專出於嘗試之計, 語極巧慘, 臣不勝危怖之至, 臣於向日入侍時, 亦以先大王不幸有違豫之候, 而爲奸凶輩所欺蔽等語, 仰陳於諸臣之後, 欲以彰先王之盛德, 而今之爲言, 乃至於此. 噫, 此輩之終始諱忌, 必欲掩翳者, 其心所在, 誠極叵測, 而臣等旣被其構詆之言, 則何可晏然於職次乎? 請命遞斥臣等之職. 上曰, 勿辭. 有龍啓曰, 鳳輝, 依先朝處分, 嚴鞫正法. 光佐, 絶島圍籬安置, 趙泰億, 圍籬安置事. 措辭見上 上曰, 亟停勿煩. 有龍曰, 合啓一款, 何等事也? 臣等於鳳輝事, 今至幾月爭之, 而尙靳允許, 如臣之輩, 業當退去而未果矣. 蓋三司合啓, 關係至重, 而國人皆曰可殺之論也. 殿下不聽, 一向如彼, 王法何地施乎? 臣等之悶鬱慨然, 更無餘地. 鉉輔曰, 今日三司同爲入侍, 柳鳳輝之事, 亟下兪音. 有龍曰, 鳳輝之事, 豈但三司諸臣, 論列罪狀耶? 此是大同之論也. 儻有秉彝之天者, 何敢有與逆臣共戴一天之心乎? 臣等入臺地閱月, 尙不下兪音, 不過臣等之言, 不能見槪於宸心而然也. 觀渠疏辭, 則何可一時容貸乎? 臣等罷軟不職之責, 已不可言, 如此之輩, 不必靳兪音. 秉泰曰, 柳鳳輝事, 合司力爭, 已過三朔, 諸臣, 極言渴論, 臣雖新入侍, 豈有餘意之更達者乎? 第臣竊伏聞, 殿下, 曾於筵中, 有臺言爲是, 予亦有所執之敎云, 天下本無兩是之理, 殿下若深究義理, 果以臺言爲是, 則屈意從之, 可也. 如以殿下所執, 爲不可易, 則亦宜明示聖意, 斥退臺臣, 不宜一向相持矣. 今因此事, 君臣之交際不親, 上下之誠意不孚, 臣實慨然. 上曰, 彼正言乎? 彦臣曰, 是正言李秉泰也. 重協曰, 鳳輝事, 爲君父討逆之事也. 爲今日臣子者, 所不忍共戴一天之讐也. 殿下之靳兪如是, 輿情憤鬱爲如何哉? 請回念國事, 下察群心之抑鬱, 夬賜允許, 不然則衆論爭執, 已不可言, 亂臣賊子, 亦無懲畏之道矣. 彦臣曰, 小臣被斥於臺臣, 則其於言事干犯, 極爲未安, 然至於鳳輝事, 國人皆曰可殺, 春秋之法至嚴, 而殿下之懲討不嚴, 故不逞之徒益肆矣. 以今日錫三之疏觀之, 乘時闖發, 意在傾軋, 國事無時可做, 如此輿情之共憤者, 宜卽允從, 惶恐敢啓. 上曰, 前後批旨, 筵敎, 旣皆盡矣. 諸臣之意, 非不知也, 正言所達, 好矣. 天下無兩是之理, 吾非不知也, 然鳳輝之疏, 非必出於無將之心也. 諸臣每以爲, 無柳鳳輝之疏, 則逆鏡不出云, 而此則不然, 雖無此疏, 豈無鏡疏乎? 定儲之後, 其疏雖有忙急等語, 然謂之有無將逆心, 則諸臣, 尙有所不察耶? 諸臣三司之所爭, 蓋有所重而然也. 在予之道, 知其心之不必然, 而直聽臺言不可, 臺諫之直請嚴鞫, 無乃過乎? 鉉輔曰, 殿下, 以鳳輝, 謂非無將之心, 以其時疏語觀之, 其非無將心而何? 以故相臣李敬輿之事觀之, 鳳輝非逆心而何? 上曰, 向已言之, 宋朝有張昇事矣. 彙晉曰, 向者朝講筵中, 以張昇事, 有所下敎, 如臣之不能慣習古事者, 不足道也. 伊時諸臣, 俱未詳其事實, 故不能仰對矣. 臣退考名臣言行錄, 則英宗, 以宗子育宮中時, 因韓魏公建策, 權判宗正司, 蓋將以爲儲嗣之計也. 非已定太子之名號也. 若在名號已定之後, 則張昇必不敢詰責韓魏公矣. 古今異宜, 雖未詳宋朝事實之如何, 而與今日名號之已定, 不可比侔矣. 今日鳳輝, 則名號已定之後, 內懷不滿之志, 投進一疏, 指意陰慘, 而伊時則雖不罪之, 卽今殿下, 托祖宗之重, 非如前日之比也. 如此惡逆, 不懲而何, 不罪而何? 秉泰曰, 凡人臣, 初受言責, 必量君上之可以聼用其言然後, 出而應命者, 古人自重之義也. 今臣以渺然新進, 初入臺閣不量而出, 誠有其罪, 草野微賤, 尙有芹曝之誠. 況臣世祿之臣, 叨此咫尺之對, 豈不欲有所進規, 而今玆大同之論, 尙靳允可, 其他更何論乎? 大抵殿下, 旣燭柳鳳輝之罪, 而終不之許者, 無乃殿下於嗣服之初, 晉用太過, 批旨之間, 奬借太隆, 故今若允臺啓, 則恐有處分逕庭之譏而然歟? 此等語, 似近臆逆, 而君臣猶父子, 無所諱隱, 故敢達. 重協曰, 鳳輝之事, 大行朝, 旣聽鞫問之請矣. 以其疏觀之, 若有一分敬殿下之心, 則安敢若是乎? 究其心腸, 則與逆鏡一也. 以春秋誅心之法論之, 其何敢免逆乎? 今日諸臣之所請, 卽一國輿憤之所共發, 請亟許允從. 秉泰曰, 殿下每以鳳輝, 非爲鏡黨之魁爲敎, 而此甚不然, 雖以金東弼事觀之, 一隊之人, 或有崖異於逆鏡者, 而只是鳳輝, 力主逆鏡之論, 故終不得各立, 此等事情, 殿下亦或下燭矣. 彙晉曰, 大行朝以法持之, 臣民以法爭之, 向者殿下之毛骨俱竦等語, 其在臣民討逆之道, 何敢暫刻緩忽乎? 彦臣曰, 殿下自在儲位之時, 明知鳳輝之罪, 而尙不許群下之請, 輿情憤鬱, 當復如何? 上曰, 辛丑年予之上疏時, 尙能記憶矣. 其時不爲遠竄者, 蓋緣諫臣之爭止, 然其時旣無遠竄之事, 以止庭請觀之, 今以極律論之, 不亦過乎? 大行朝處分旣定, 而諸臣爭之至此耶? 秉泰曰, 聖敎雖以止庭請爲諭, 其時鞫問之啓, 則未嘗停止, 及鏡黨得進然後, 方始寢之, 況大行朝, 旣允鞫問之請, 又下遠竄之命, 雖旋卽反汗, 而未嘗有不罪之意, 今日特允臺啓, 誠所以仰體大行朝遺意也. 上曰, 卽今領府事之事觀之, 臺言謂之逆鏡之魁也, 似非論人之道矣. 玉石區別然後乃可, 而今直以荐棘, 一時請罪過矣. 二大臣合啓, 與首發者有異, 若分揀請罪, 則當有聽不聽之道也. 不過誠意之不相交孚而然矣. 彙晉曰, 光佐, 身居首相, 則凡間謀議, 自當主張, 逆鏡敎文出, 而不以爲非, 與之相親而掩護, 非魁而何? 上曰, 謂之鏡黨, 猶不可也, 謂之魁, 則尤過矣. 予知領府事之爲人, 決不如臺啓所云云矣. 若不知人則已, 若知人, 則豈有不知之乎? 彙晉曰, 光佐, 卽逆之巨魁也. 上曰, 鏡, 卽逆之魁也, 謂之鏡黨之巨魁, 則不可矣. 有龍曰, 光佐之罪, 請逐條對之, 以改誌事觀之, 其時其請, 或果允從, 則幽宮之變, 何可忍言乎? 以斯文之事觀之, 謂之非先王本意, 一筆句斷, 其罪之大, 已不足言, 大行朝違豫之時, 渠居保護之地, 侍疾不謹之罪, 必難免矣. 然其時則臣在罪蟄之中矣, 不得聞知矣. 今來聞之, 則其罪如是, 而荐棘之律, 謂之過矣, 臣等不勝慨然之至. 彙晉曰, 明陵改誌之請, 默察其心, 則可知其罪矣. 臣等與渠, 有何私怒, 而如是爭之乎? 上曰, 領府事之辛丑不來, 今番入來, 爲之罪則過矣. 以今日下去觀之, 似非爲不善處者矣. 秉泰曰, 李光佐罪狀, 諸臣旣歷陳之矣, 臣不容更言. 但殿下, 前後每奬光佐之爲人, 似若有所取者然, 臣竊未曉, 光佐, 身爲首相, 於殿下嗣服之初, 公除纔畢之日, 入對前席, 首以私親追隆爲請, 此其意蓋出於諂媚固寵也. 夫以大臣, 而患失之情態如此, 其他寧有可觀乎? 臣以此, 知其爲鄙夫, 殿下於此等處, 宜加明察. 重協曰, 李光佐罪狀, 諸臣旣已悉陳, 恐不可不允從臺啓矣. 上曰, 然則領府事, 亦謂之逆乎? 彙晉曰, 臣等, 亦以光佐所犯, 稍間於鳳輝, 故勘律, 亦有彼此, 然究其設心, 則豈不爲逆之歸乎? 秉泰曰, 臣俄者有所達矣. 凡人臣立朝, 不以得失爲意, 然後他事可論, 一有患得失之心, 則更有何所取者乎? 李光佐諂媚一事, 足可爲其人斷案矣. 臣欲以此, 入於合啓, 而未及矣. 上厲聲曰, 正言之言, 非矣. 其時禮官, 據禮陳請, 大臣, 乃繼陳之矣. 若或爲過中失禮之事, 則臺諫言之, 可也, 而此則旣爲適中之事, 從而非之, 豈意慮所及哉? 此與庚子事有異矣. 予以宣廟時事, 參酌言之, 大臣元非爲予樂聞, 而爲此言也. 今乃執此爲言, 曾謂之登諸啓辭云, 如是提論, 予心當如何? 若爲父母, 爲非禮之事, 則非尊親之道, 而予登此位之後, 事體自別. 況公除日, 王妃父母封爵, 亦稟定, 則此事豈至有害乎? 諫臣, 亦有父母, 提擧此等說, 徒傷予心而已. 其他可言之事甚多, 更勿以此言之可也. 彙晉曰, 合啓措語, 非一臺諫所辦也, 且此非自外消詳之事也. 然正言, 新入前席, 有懷畢陳, 語自觸諱, 而遽下匪怒之敎, 似非通言路之義也. 臣等同爲入侍, 今於聖旨之下, 聲氣似過, 亦不勝惶恐. 上曰, 是者是之, 非者非之, 可也. 語有所逼, 心自悽然, 故語音自高矣, 非爲匪怒之敎而然也. 秉泰曰, 臣資性疎拙, 言論迂闊, 不合言責, 卽諸臣之所知也. 今於初入對之時, 所陳妄率, 何敢望有槪於聖心乎? 然臣之所論李光佐事, 不過陳其固寵導謏之爲可惡而已. 初非有一毫他意, 豈敢比擬於他處乎? 聖敎雖縷縷如此, 光佐所請, 終涉過分, 殿下, 以漢唐以來所無之盛德, 不從光佐之請, 其時臣民, 孰不欽仰聖德, 而痛惡光佐之所爲乎? 凡大臣, 於嗣君新服之初, 宜以敬德誠民, 爲第一勸戒, 而不此之爲, 只以私親追隆, 爲急務, 不量時勢民力, 凡於違祠立碑等事, 終始力請而後已, 臣只陳此等諂媚, 爲患失鄙夫而已. 何嘗故爲提說, 以戚我殿下之心哉? 聖敎多有不敢聞者, 臣惶恐待罪之不暇, 而第念臣之一身, 斥退無妨, 而未知於言路何如也. 古人有牽裾而諫者, 臣豈可諉, 而惶恐而不爲悉陳乎? 臣待罪之外, 敢以勉戒之意陳達, 尤爲死罪. 上曰, 憲臣以予爲過擧耶? 實非發怒於臺臣之意也. 正言之因此爲勉戒之語, 誠好矣. 予亦非爲匪怒之敎, 只言事理而已. 若以臺言爲怒, 則是非開言路之道也, 儻有所懷, 更爲陳達. 古有漢臣夏侯勝之事, 無懲前事, 諫臣宜知之, 予雖涼德, 獨不及於古人乎? 君臣猶父子也. 今日諫臣更勿以此事爲嫌, 連陳所懷, 極美矣. 鉉輔曰, 諸臣, 旣已歷陳, 速爲允從合啓, 何如? 上曰, 旣已言之矣. 勿爲煩瀆. 有龍啓曰, 尹恕敎鞫問, 李森絶島圍籬安置事. 措辭見上 . 上曰, 勿煩. 又啓曰, 李明彦絶島安置事. 措辭見上 . 上曰, 竄置一也之意, 頃旣言之, 更勿煩瀆. 又啓曰, 疏下六賊, 拿鞫嚴問, 快正王法. 申致雲, 亟命遠竄. 柳時模·金始鑌, 竝命遠竄, 合啓首發三司之臣, 與時龍, 一體鞫問, 連啓諸臣, 一竝遠竄. 還收柳重茂特放之命, 沈埈極邊遠竄事. 措辭見上 . 上曰, 勿煩. 又啓曰, 趙鎭禧, 極邊遠竄事. 措辭見上 上曰, 洪啓迪事, 思之至今, 慘矣慘矣. 然非鎭禧之所獨辦也. 削黜之外, 更勿請之, 可也. 有龍曰, 頃年被禍人, 孰不冤, 而豈有如啓迪者乎? 白地創出罪名, 以無根之說, 撲殺而後已, 趙鎭禧之罪, 寧有可容貸乎? 秉泰曰, 洪啓迪事, 一國皆稱至冤矣. 殿下, 以鎭禧之不獨辦爲敎, 而此則不然, 雖爲其黨之所指揮, 鎭禧, 旣身爲臺官而發啓, 則何可容恕乎? 近來臺啓, 一切靳允, 故凡勘律之際, 務從寬典, 今鎭禧罪狀, 豈止於遠竄, 而聖旨猶不許, 只施削黜之典, 此群情所以抑鬱也. 上曰, 勿煩. 有龍更伏曰, 又以新啓陳之. 因啓曰, 臣等伏見鄭錫三疏本, 則以日昨筵奏事, 至謂之反常, 其所命意遣辭, 極其巧慘, 專出於嘗試聖意, 傾陷諸臣之計, 其奸情慝態, 誠不忍正視也. 向者奸凶之肆行胸臆, 戕殺縉紳者, 皆由於欺蔽天聰, 乘時逞毒之致, 而先大王下敎, 屢形違豫之意, 故敎文中添入之命, 乃所以明其本事, 今日廷臣之陳請, 初無一毫他意, 惟恐傷先王之盛德, 而一種凶邪之輩, 必欲自掩其擅弄之罪惡, 有此恐動脅勒之說, 人之無狀, 胡至於此? 此不過構誣朝廷, 以售其投間抵隙之術, 而殿下不曾嚴討, 只施削黜之薄罰, 此何足以破小人之肝膽, 而解中外之憤鬱哉? 如此不逞之徒, 決不可不痛加懲治, 請削黜罪人鄭錫三, 絶島圍籬安置. 啓辭, 因以所懷達曰, 錫三之疏, 指意陰險, 或謂之反常, 或謂之撓奪, 末乃以萬世綱常等語, 恣意傾陷, 直驅大臣·諸臣於罔測之科, 如此不逞之徒, 決不可削黜薄罰而止, 夬從荐棘之請, 宜矣. 上曰, 予知錫三之爲人, 雖甚輕脫, 非病於黨論者也. 故從其言而還寢成命矣. 今日相臣之箚, 以予有若容護錫三者然, 大臣實不知予之本意也. 先王本意, 予已知之, 而不忍提起矣. 錫三大意, 雖出於不正之處, 而意則似好, 故姑置之矣. 蓋人固未易知也, 然前後近密之地, 略知其爲人, 似非嘗試之意也, 今謂之嘗試, 非論人以實之道也. 近來處分極難姑置, 錫三, 則一種不逞之徒, 接踵必起, 故果施削黜之罰矣, 至於荐棘, 則似過矣. 有龍曰, 錫三爲人輕脫, 誠如聖敎, 而此議則極其巧㦧, 決非一錫三所可獨辦, 必有所指使, 而爲此先嘗後繼之計, 今於錫三, 若不嚴加痛斥, 則此後如此之疏, 將不勝其紛紜矣. 極邊遠竄之罰, 不足以懲其罪, 請留睿思, 亟從荐棘之啓, 聖上以嘗試二字, 謂非論人以實之道, 臣請明言其不然也. 錫三之疏, 驟見則遣辭雖緩, 而細察則命意極㦧, 是有眩亂恐動之計, 而聖上未暇覺得, 只施削黜薄罰, 旋又還寢成命, 俾售其傾陷之志, 此非嘗試而何耶? 鉉輔曰, 錫三之疏, 以外面驟看, 則遣辭似緩, 究其指意, 極其巧慝, 若不嚴加懲討, 則其添之害, 有不可勝言, 此三司諸臣所以齊聲請罪者也, 而有一言可辨者, 先大王若無疾患, 而向時四大臣聯箚, 則固有罪矣. 不然而今錫三, 欲爲掩蔽奸凶輩, 行胸臆之迹, 如是陳疏, 則此非但構陷兩大臣與諸臣而已. 先大王至仁盛德, 將不免受誣之歸, 豈不痛心? 先大王不幸有疾, 聖上旣已下敎, 則渠安敢乃爾? 如此之類, 不可不施以絶島荐棘之律矣. 秉泰曰, 錫三之罪狀, 諸臣旣已陳達, 而其投間抵隙, 構陷廷臣, 必欲自掩向來欺蔽之罪者, 情狀萬萬絶痛, 聖明想已下燭矣. 臣等啓辭論列, 尙云失之太寬, 而靳允至此, 誠非所望矣. 錫三壞亂朝廷之計, 若得行, 則其添之禍, 當復如何? 今日大臣·諸臣, 只欲發明先大王至明盛德, 有何一毫他意, 而構陷之言, 乃至於此, 殿下尙不下燭, 只是削黜之薄罰, 此群下所以抑鬱也. 三司合啓, 固亦重矣, 而今於聖候違豫中, 深夜求對者, 實亦專爲錫三事也, 唯願快賜兪音. 鉉輔曰, 兩大臣箚中所論, 聖上所以添入敎文, 欲以明向時兇徒欺蔽之狀, 故自不得不提, 而錫三疏中, 所謂提起撓奪等語, 尤極叵測, 渠亦知先大王違豫之候, 而欲以此傾陷諸臣, 其情狀之慘毒, 聖上亦旣下燭, 豈以削黜之罰, 懲其罪乎? 臺啓所請, 不可不允從矣. 重協曰, 錫三爲人輕脫, 果如聖敎, 而此疏則非突出意見, 百計揣摩而爲之, 蓋此輩欺蔽大行朝, 構成辛壬慘禍, 故恐彰欺蔽之迹, 專事忌諱, 而大行朝若無達豫之候, 豈受此輩之欺誣耶? 其意蓋欲竝誣殿下聽政之事, 而又爲此不忍提起之說, 爲今日廷臣之罪案, 遣辭似緩, 而設心極巧, 若不痛懲, 反用其說, 則此輩自作義理, 如此之疏, 必將接踵紛然矣. 彙晉曰, 錫三之疏, 殿下於萬機之中, 恐未及詳覽, 故其情態或不能盡燭也. 殿下試復取覽, 細究其措意遣辭處, 則其㦧毒巧密之狀, 自莫逃於淵鑑之下, 而痛斥嚴懲之不暇矣. 重協曰, 錫三之疏, 撓奪等語, 尤極絶痛, 至如一種反常之論, 萬世綱常之語, 誠爲陰慘, 殿下旣已洞燭其肝肺, 則施以重律, 恐不可已也. 彦臣曰, 三司諸臣, 旣已詳陳, 臣無可言, 而錫三之疏, 專出於構陷大臣·諸臣, 語意至深且巧, 至欲掩蔽大行王之盛德至仁, 其罪可勝誅哉? 今若不賜痛斥, 嚴加堤防, 則繼此而起者, 將不勝其紛紜, 朝廷風波, 無日寧靖, 如此而國事無時可做, 此豈非深慮處乎? 三司所達, 實出於爲先王爲國事也. 亟賜允從, 是臣區區之望也. 重協曰, 錫三疏意, 卽世俗外面人事, 非義理之正至誠惻怛者也. 凡人父兄有疾, 憫其或有過誤者, 此至誠惻怛之心也. 專欲忌諱, 陷於不義者, 卽外面假飾之事也. 殿下試思此等義理, 則忠邪曲直之分, 自當曉然矣. 上曰, 錫三之疏, 未及照察, 而以外面觀之, 則似不是是然, 其中索言撓奪等語, 不免陰險, 極邊遠竄之律, 輕重何如? 彙晉曰, 群兇, 於先王違豫一事, 必欲秘諱者, 其意不但在於欲掩讒構戕殺之迹也, 乃所以上逼於建儲代理之事, 如臣啓辭中語意耳. 論其罪狀, 萬萬絶痛, 以外議觀之, 臣之擬律, 可謂失之於寬, 而此猶不卽允從, 則將何以杜邪說而解群惑乎? 決不可極邊而止矣. 彦臣曰, 設令錫三平日處心, 本非護黨之類, 今其疏語, 陰險叵測, 而專出於傾陷之意, 則只當明正其目前所犯之罪而已, 豈可以平日處心, 而有所容貸乎? 上曰, 律有定式, 旣加一律, 則又將加以極律乎? 先朝之時, 雖有嫁禍網打之計者, 皆加遠竄定配而止, 莫非適中之事也. 荐棘一節, 終始過矣. 鉉輔曰, 錫三之罪, 諸臣交口已陳, 此外更無所達, 而得如錫三之言, 則耳目不及, 事蹟寢息之後, 莫知先大王爲奸兇所欺蔽之由, 其貽累聖德, 爲如何哉? 論其罪惡, 萬萬絶痛, 何可以極邊遠竄, 勘其律乎? 荐棘與否, 姑勿論, 絶島之請, 則亟賜允從, 宜矣. 秉泰曰, 錫三爲人之輕脫, 臣亦知之, 至於不深染黨習, 雖或有如聖敎者, 卽此一疏, 可知其陷於黨論之最甚矣, 豈可有所容恕者耶? 彙晉進前啓曰, 壬寅以後, 首醫及前後命藥人, 竝命拿鞫嚴問, 依律處斷. 南泰徵·朴纘新·李汝迪等, 竝命極邊遠竄. 發啓臺臣, 令政院現告, 與時龍, 一體嚴鞫. 請鞫趙聖復諸臣, 竝令政院考出首發人, 拿鞫嚴問, 隨參人, 削奪官爵, 門外黜送. 疏下六賊, 亟命拿鞫嚴問. 亟擧世良孥籍之典, 以伸王法. 藥房提調·副提調, 竝命遠竄事. 措辭上見 . 上曰, 勿煩. 彙晉, 又以新啓達曰, 惟我先王之有疾患, 非特先王之所親敎, 實亦聖考之所軫念, 而備悉於先王之前後批旨, 照人耳目, 則本非可諱者, 而群凶之必欲諱之者. 蓋以先王, 謂無疾患然後, 方可以建儲代理, 爲廢立纂奪, 置殿下於黯黮之故也. 及今渠輩情節, 莫逃於天鑑之下, 數年以來, 締結凶宦, 肆行胸臆之狀, 殿下知之詳, 而言之悉矣. 此輩於此, 始生疑劫, 不知所出, 及見告廟命下, 而其措語中, 將有不得諱者焉, 則渠輩之欺蔽擅弄, 貽累先王之罪, 至是而蓋不可掩矣. 其心安得不急, 而亦安得不爲恐動之計哉? 卽者鄭錫三, 投進一疏, 構捏大臣, 卽一篇精神, 專在於疑亂天聰, 眩惑群心, 此實群兇已逞之餘毒, 而至以不忍言不忍爲等語, 恣意脅持, 有若今日筵奏, 以無爲有, 故爲暴揚者然, 噫嘻痛矣, 是誠何心哉? 況其上以戚祖宗之神靈一句語, 有非臣子所敢言者. 噫, 惟我先王, 不幸有疾, 爲群小所欺蔽, 此實宗廟神靈之所眷顧, 而悶惱者也. 今殿下, 打破群凶之肝肺, 以明先王之本意者, 方可爲祖宗悅豫之端, 戚之一字, 不幾於矯誣宗廟乎? 嗚呼, 伊日群下建白之忱, 聖上允可之意, 足以有辭於天下後世, 而渠敢以撓奪所守, 一種反常等語, 肆然誣陷, 末又自許以爲萬世綱常計, 遣辭措語, 尤極凶慘, 如此之類, 若不嚴加懲討, 則此後接踵而起者, 將不勝其紛紜, 豈不痛心者? 輿情咸憤, 王章至嚴, 請削黜罪人鄭錫三, 亟命絶島圍籬安置. 啓畢. 因以所懷達曰, 此事義理, 關係甚重, 兩司已爲俱發, 臣亦袖草而入對矣. 諫院兩臣, 旣以所懷申之, 臣亦先就聖上所敎而陳辨焉. 先王違豫, 先王旣不諱焉, 而群兇, 必欲諱之. 今此欲着違豫字於告敎之文者, 實所以明群兇之欺蔽, 彰先王之盛德也, 而惟彼一種不逞之論, 乃敢闖發, 欲爲窺測聖心, 眩亂是非之計, 此非嘗試而何耶? 殿下欲以削黜, 爲堤防之資, 削黜薄罰, 何足以懲其罪, 而杜其繼起之邪說哉? 上曰, 予亦知指意陰險, 與憲臣所達, 無異矣. 施以絶島安置之律, 何如? 有龍曰, 殿下旣知其指意之陰險, 而不許荐棘之請, 此輿情所以抑鬱也. 上曰, 荐棘之律, 終過矣. 彙晉, 又以告文中添入二字事, 啓曰, 伏聞聖上, 因一不逞人之疏, 有前日告文中添入之命, 還寢之敎, 臣於是, 不勝驚惑慨惜之至, 夫疾病之來, 聖人之所不免, 本非臣子所可諱者, 則有何不忍提之端乎? 辛丑以後事, 所以貽累於先王者, 莫不由群凶諱疾中出來, 若謂先王有疾, 而爲群兇所欺蔽, 則固無一毫所損於先王, 若謂先王無疾, 而凶黨擅弄威福, 則豈不反累於先王之盛德乎? 與其諱之而貽累於先王, 孰若不諱, 而彰先王本然之盛德哉? 向來群兇之罪案, 在於乘先王之違豫, 締結宦妾, 以行其胸臆, 今將以群兇罪狀, 虔告太廟, 宣示中外, 而若不先破此頭顱, 則其何以洩神人之幽痛, 解群情之疑惑乎? 今殿下, 驟聞恐動之說, 遽有還寢之命, 臣恐此擧, 適足以藉群兇之口, 而來後世之譏, 請亟收前日成命還寢之敎. 啓畢. 又以所懷達曰, 今此成命, 足有一毫傷礙於不忍之孝思, 而遽爲錫三所撓奪, 則適所以中其奸計也. 此事初不下詢, 且無成命則已, 成命旣下, 義理旣定之後, 遽爾還寢, 則此輩之別作義理, 自謂得計, 固不暇言, 而雖後世之人, 亦將以末後處分, 爲斷案矣. 況錫三, 自許以爲萬世綱常計, 而其言得行, 則今日廷臣, 終難免反常之目, 豈不痛哉, 豈不苦哉? 殿下於大義理處, 或未深思, 而於世俗人事上, 必欲周密, 臣恐此是殿下之病處也. 頃日, 大臣, 以此陳戒, 今果如是矣. 夫不忍提起, 近於人事上小節, 明其事實, 以彰先王之德, 乃是大義理也. 今豈可遽撓於兇黨之餘論, 遽寢大義理所關之成命乎? 上曰, 還寢成命者, 欲鎭日後邪說之計也. 還收之請, 未可知也. 有龍曰, 憲臣, 以還收已寢之命爲請, 臣亦有所懷, 敢此仰達矣. 蓋廷臣之陳請添入者, 初無一毫他意, 惟恐傷先王之德, 而彼輩之必欲諱忌者, 隱然歸逼君上, 要掩已彰之罪惡, 聖上, 試思此等處, 則收還前命, 宜不容少緩矣. 鉉輔曰, 殿下因錫三之疏, 還寢敎文中添入之命, 恐未深思也. 今雖下絶島安置之敎, 若不更令添入於敎文, 此所謂罪其人而用其言者也. 處分終未免顚倒, 亟加睿思, 特收還寢之命焉. 重協曰, 雖以聖上追孝之道言之, 不諱一時之違豫, 益彰先王之盛德, 豈不有光於簡冊耶? 今若無端提言疾患, 則誠有不忍, 而若言欺蔽之事, 則不言疾患, 實無着落, 故此諸臣之縷縷仰陳者, 而不必鋪張, 只言不幸違豫, 有何所妨耶? 秉泰曰, 敎文事還收之請, 諸臣次第陳達, 臣不容更言, 而大抵一種不逞之徒, 必欲圖免縱恣擅弄之目, 有此傾諂之言, 此等情狀, 聖明旣已下燭, 而猶復靳許, 此由於上下情志之不能相通, 臣竊慨然. 彦臣曰, 大臣·諸臣之向日筵奏者, 實欲明群小之欺蔽, 彰先王之盛德也. 錫三輩之必欲還寢者, 只欲自掩其欺蔽之迹, 而先王盛德之掩翳與否, 有不暇顧也, 豈不痛心哉? 今若還寢成命, 則臣恐今日處分, 終無着落處, 而爲後世之疑惑也. 上曰, 奸壬, 從中欺蔽, 變革先朝舊章, 戕殺耆舊諸臣, 若非先王至仁盛德, 其禍豈止於此哉? 第其違豫二字, 今日提起, 有所不忍, 故日昨備忘中, 有大意好矣之敎矣. 敎文中添入二字者, 只欲彰先王之盛德, 而慮或有彼輩紛紜之弊, 故乃有還寢之命也. 彙晉曰, 殿下, 斥退群奸, 收召舊臣, 當此國勢岌嶪朝象草創之時, 其所倚毗者, 非一二元老而誰也? 大臣, 以三朝柱石, 與同休戚, 其慕向先王哀痛惻怛之誠, 豈不若彼幺麼一錫三耶? 其苦心血忱, 亶出於欲明先王之德, 而錫三之言, 有若以今日筵奏, 爲故爲暴揚者然, 其心所在, 夫豈難知耶? 大義理處, 旣寢成命, 則大臣, 豈可晏然? 非特大臣也, 今日廷臣, 更何面目, 立於朝廷乎? 如臣微末, 雖不足數, 旣披反常之目, 心事不能見白, 則奉身以退之外, 更無他策矣. 敢以一語, 仰勉而退矣. 殿下今日還寢之擧, 皆由於執德不固, 伏願自今以往, 凡於處分之際, 必堅持勿撓, 俾聖德無損焉. 有龍曰, 憲臣若退, 則臣亦退去, 然錫三之奸情慝態, 殿下旣以洞燭, 而又從而曲循其言, 至有還寢之命, 臣實未曉也. 此事初無大臣之請, 又無錫三之疏, 而特寢成命則已, 大臣旣陳達蒙允, 而旋因錫三之語, 有此還寢之擧, 則不但處分顚倒, 此輩自作義理, 必至於傾陷善類, 乖亂朝廷而後已, 豈不大可寒心哉? 願加三思, 夬從允兪. 秉泰曰, 諸臣, 以大臣決去就及繼起紛紜之慮, 有所陳達, 夫大臣決去就, 國事泮渙, 又有繼起紛紜之患, 則固亦可憂, 然臣意則以爲, 此猶是第二件事耳. 惟當論其事理之可不可, 伏願聖明, 更加深思. 上曰, 大臣之筵奏也, 請添二字者, 只欲贊揚先王之盛德而已. 今日大臣, 以此爲難進之端, 則未可知也. 彙晉曰, 錫三, 自以爲萬世綱常, 錫三, 若爲萬世綱常之人, 則今日廷臣, 當作何如人耶? 殿下於錫三一言, 反汗成命, 臣等反爲錫三之罪人耶? 大臣之不安, 宜矣. 上曰, 還收成命者, 非因錫三之疏也. 錫三傾陷之意, 絶痛絶痛, 予不能作事謀始, 致有此陰險之言也. 當初成命之下也, 慮有如彼之說, 而今果有錫三矣. 彦臣曰, 若以先王有疾, 告之於太廟, 頒之於八方, 則臣子所不忍爲, 而此則不然. 只以群奸, 乘先王違豫, 而有所欺蔽之意, 添入於敎文中, 則此於義理, 豈有一毫未安, 而彼輩游辭借重, 有此諱疾之語, 强作別件義理, 不思其有累於先王盛德, 豈不痛哉? 雖以經傳古史觀之, 未嘗有諱君父之疾者, 書傳亦曰, 王遘厲虐疾, 諱疾之義, 臣實未曉, 以殿下之聖明, 豈不覷破此義理乎? 上曰, 予有所覺悟矣. 向者斯文是非, 彼輩亦曰, 先王違豫中欺蔽云云, 且予近觀明史而覺之, 嘉靖皇帝, 何皇之子耶? 重協曰, 興獻王之子也. 上曰, 嘉靖皇帝, 以興獻王之子, 入承大統, 後臨朝, 每言先皇有疾之時, 群奸乘間作亂, 罔有紀極云云, 而先皇之德愈彰, 今日違豫二字, 比之於直曰有疾二字, 則不亦輕乎? 三司之請, 果合予意. 重協曰, 聖敎至當矣. 此輩旣言肅廟朝八年違豫之事, 而獨於大行朝, 必欲諱違豫者, 何耶? 其心所在, 灼然易知矣. 上曰, 違豫二字, 終至還寢, 則彼輩必以渠輩所執, 爲當然底義理, 而將爲日後藉口之資. 古人曰, 作事謀始, 予則不能謀始, 有所還寢矣. 一時之不忍, 是爲小節, 彰先王之盛德, 此乃大義, 今依漢高銷刻之義, 依前判付, 添入鄭錫三絶島安置. 彙晉曰, 新除授持平尹焜, 時在忠淸道溫陽地, 請斯速乘馹上來事, 下諭, 何如? 上曰, 依啓. 秉泰進前曰, 臣以新進小臣, 猥忝臺閣, 半夜前席初見君父, 徒激憂愛之忱, 全昧裁制之義, 其狂率之罪, 臣猶自知矣. 以李光佐罪狀歷論之際, 攙及前秋筵奏事, 只陳違失之情態, 不知爲過中之歸, 咫尺威顔, 屢勤誨責, 雖其本心, 亶出於斷斷無他, 而言議愚妄, 不容仍居諫職則決矣. 請命遞斥臣職. 上曰, 予於纔者下敎矣. 王妃父母, 旣爲封爵之請, 則此事亦非異事, 予亦非謂諫官之言, 必擬於庚子事也. 新進言官, 雖或不得爲適中之論, 何至以此爲嫌乎? 旣已下敎之後, 如是引避, 終涉太過, 勿辭, 亦勿退待. 三司, 以次退出後, 彦臣, 進于前曰, 大司憲金榦, 前持平朴弼周, 學文精明, 伏願必致於朝, 以裨聖學之將就. 上曰, 以予涼德, 難望致之, 然可不留心焉? 卽今桂坊侍直李世煥·尹鳳五數人, 予在東宮之時, 詳知其爲人, 李世煥質實, 尹鳳五文學可取. 此等人, 亦不易得, 雖前頭出六後, 必以翊衛司付職事, 分付. 彦臣曰, 聖敎誠然矣. 李世煥, 非但質實, 學文頗精, 尹鳳五文學, 亦不易得, 此等人之桂坊離去, 殊甚可惜矣. 奏畢退出之際, 上招, 彦臣進前曰, 錫三之啓, 初以遠竄允從矣. 旣命絶島安置, 則臺啓批答, 以安置書出, 敎文一款, 詳出擧條, 可也. 罷對退出, 罷漏已敲矣.

영조 영조 1년 (1725년 雍正(淸/世宗) 3년 영조 1년 4월 영조 1년 4월 9일

승정원일기 590책 (탈초본 32책) 영조 1년 4월 9일 병자 19/49 기사 1725년 雍正(淸/世宗) 3년鄭澔에게 傳諭한 결과를 보고하는 尹錫來의 서계

○ 尹錫來書啓, 臣於昨夕, 承命馳到纛島議政府左議政鄭澔所住處, 傳宣聖旨, 仍授命召, 則以爲, 臣於鄭錫三之疏, 心骨交戰, 不敢頃刻留淹, 逬出江外, 史官跟至, 聖敎俯宣, 臣已不勝其惶隕, 玆又承宣繼臨, 十行絲綸, 辭旨過隆, 逈出常格, 臣奉讀未半, 涕泗俱下, 負罪賤臣, 何以得此於聖明之下哉? 臣誠感激恩徽, 益不知置身之所, 臣雖迷頑, 亦知君臣之義, 無所逃於天地之間, 一出春明, 寧無淸渭終南之戀, 而顧臣老病實狀, 聖鑑所燭, 悉歸休之計已決, 而忍死低回者, 祗欲一登胄筵獲近前星之耿光然後, 退尋鄕路, 是臣之素計, 不幸重遭人言, 至願莫遂, 到此地頭, 惟有一退, 而況伏見聖上所以答錫三之批, 旣以大意好矣爲敎, 繼下敎文中, 寢其添入之命, 臣益不任驚惑悸懼之至, 此乃臣前箚所陳, 蒙允於筵席者, 而人言之罔極, 旣如彼, 聖上之處分, 又如此, 揆以私義, 豈但引退而止哉? 論其罪咎, 宜在重勘, 聖上雖哀憐老臣, 不卽置之邦憲, 臣何敢抗顔復進廁迹於周行哉? 踪地危蹙, 竟未祗承, 臣罪尤萬萬矣. 臣當收召神魂, 更以文字, 仰請鈇鉞之誠, 臣旣在俟譴之中, 不敢祗受命召, 仍卽還納, 尤用惶惕之至云矣. 臣旣承偕來之命, 姑爲仍留之意, 敢啓. 答曰, 日昨批旨, 罄悉心腹, 而只緣誠淺, 遐心莫回, 愕然且慙, 無以爲諭. 卿之箚語筵奏, 欲明大行朝盛德之事, 予已洞知, 故還收寢命之敎, 嚴其處分, 則於卿, 少無不安之端. 噫, 卿雖欲決去, 若不見予, 而定其去就, 則予決不宜捨卿, 而在近因感氣, 尙未和解, 而聞卿長往之辭, 思想之極, 如添一病. 卿其須體如渴之意, 勿復困我, 卽爲入來事, 更爲傳喩.

영조 영조 1년 (1725년 雍正(淸/世宗) 3년 영조 1년 4월 영조 1년 4월 9일

승정원일기 590책 (탈초본 32책) 영조 1년 4월 9일 병자 41/49 기사 1725년 雍正(淸/世宗) 3년李明佐가 金盛節의 構誣를 받은 일에 대한 所懷를 진달하고 李明佐의 後嗣를 세워줄 것을 청하는 李明會의 상소

○ 敦寧都正李明會疏曰, 伏以上天降割, 五載之內, 再遭天崩之慟, 伏惟我殿下出天之孝, 因心之愛, 叫號罔極, 何以堪忍, 而顧此罪謫之臣, 北望痛哭, 但有血涕. 仍竊伏念, 自古橫罹世禍者, 何代無之, 而未有如臣家之最酷者, 臣之從祖·伯兄, 以凶徒之白地構罪, 一時戕殺, 惟意所欲, 此是天地間所無之毒禍, 而猶不足以甘心, 奪宗祀而移之, 臣獨頑忍不死, 遠投絶海, 生無以齒於人類, 死無以歸見祖先, 臣悲憤慙痛, 無望生全. 不意大明高臨, 無幽不燭, 霈澤旁流, 無枉不伸, 此際臣家, 偏蒙異數, 旣命伸雪臣從祖, 又命特放臣, 以續旣絶之宗祀, 仰推聖心, 豈特俯燭死者之冤而已哉? 蓋念私親宗統之不爲紊亂, 聖祖處分之不可變改故也. 臣於是, 瞻天泣涕, 頓地以首, 不知所以爲報, 臣雖卽日死, 更有何餘憾哉? 第臣有至痛在心, 不爲陳暴於今日, 則更待何時? 臣兄明佐, 枉被慘毒之狀, 伏想聖明, 亦已燭破矣. 當初臣兄, 入於盛節誣招, 竟至抱冤, 其所誣招, 以臣兄之罪, 謂聞於金時泰, 則其獄體, 固當先問於時泰, 而取服然後, 次及於臣兄, 其時凶徒不有法例, 不問階梯, 以臣兄之出於誣招, 如得奇貨, 急急請刑, 猶恐不及置時泰, 而先殺臣兄, 古今天下, 寧有是哉, 寧有是哉? 以臣兄謂承服而殺之者, 尤有所萬萬絶痛者. 蓋其時鞫獄, 百計鍜鍊, 究竟無期, 被誣者若或自辨, 則一倂撲殺, 萬無生出之理, 況禍家親屬之必欲盡滅者耶? 凶徒之所迫問者, 不過換局知情, 而所謂換局知情者, 誠如凶徒之構捏, 此非必死之律, 則與其浪死於毒杖之下, 寧不若保全性命, 故隨問納供, 固非異事, 而不意凶徒, 勒捧結案, 終置於極律, 噫, 亦慘矣. 故至此極, 雖以其結案所云者觀之, 裏面事不知云云, 則豈有不知裏面, 而有所干犯之理乎? 據此一款, 臣兄之無一毫可罪之事, 昭著無餘, 而道路之人, 亦皆憐之矣. 且臣有不忍提起, 以增私情之摧痛者. 臣兄之臨死也, 握臣之手而流涕曰, 我無所犯, 而萬端威脅, 勒成罪案, 奈何奈何? 思之至今, 直欲溘然, 兄冤莫暴, 凶讐未除之前, 無非臣不忍戴天抗顔之日, 寧不悲哉, 寧不痛哉? 目今天日所照, 鬼蜮情節, 綻露無餘, 前後獄案之白地粧撰, 朝家旣已洞燭, 則臣兄冤狀, 不必覼縷, 而第念臣兄, 以長子, 事當奉祀, 不幸未闋服之前, 奄遭慘禍, 今當改紀之初, 凡群凶之所爲, 莫不掃蕩而復舊焉, 則臣家旣奪之宗, 自當復歸於臣兄, 臣兄雖已死而無子, 亦當立臣兄之後, 以主宗祀, 而千萬夢寐之外, 主祀之命, 特及於臣身, 臣固當驚惶感激之不暇, 而追念亡兄, 痛忱冞切. 嗚呼, 臣兄, 尙作抱枉重泉之魂, 而臣獨苟活, 至令替蒙異恩, 此實天倫之大變, 人理之難堪, 當此化理維新朝著廓淸之日, 一近天陛, 少伸分義, 豈非大願, 而其於至痛至冤之弸中, 何哉? 臣若冒承恩榮, 不思所以伸兄之冤, 則便是滅倫之一大罪人, 玆不避僭越之誅, 疾聲哀籲. 伏乞聖明, 俯賜哀憐, 收還成命, 更令有司, 特立臣兄明佐之後, 以主大院君宗祀, 則不特臣之闔門, 含恩罔極, 其在朝家雪冤正倫之道, 亦可爲得當焉. 臣無任痛冤崩迫泣血祈懇之至, 謹昧死以聞. 答曰, 省疏具悉. 噫, 爾兄之慘被構誣, 予已洞知, 至於主祀事, 事體重大, 令該曹, 議于大臣稟處.

영조 영조 1년 (1725년 雍正(淸/世宗) 3년 영조 1년 4월 영조 1년 4월 9일

승정원일기 590책 (탈초본 32책) 영조 1년 4월 9일 병자 42/49 기사 1725년 雍正(淸/世宗) 3년스승이 申致雲의 構誣를 받은 일 등에 대한 所懷를 진달하는 韓德全의 상소

○ 正言韓德全疏曰, 伏以臣於此職, 終不可冒進之義, 固已自劃於心, 而一哭靈殿, 是臣至願, 故月朔親祭, 冒參庭班, 此雖非仍因盤礴之意, 而乍出旋入, 處義可笑, 喫人議論, 已自不少, 更何顔面, 復立淸朝之班行哉? 噫, 師冤未雪, 苦衷莫暴, 輒敢煩瀆, 雖涉猥屑, 而惟此一事, 卽臣進退之決, 則安得不更爲申籲乎? 致雲毒正之狀, 臣師被誣之實, 前後章疏, 不啻痛辨, 竊想聖明, 亦必澄照, 而處分止此, 終不明快, 豈殿下之意以爲, 予於儒賢, 旣已復爵賜謚矣, 遣官致祭矣, 是亦足爲申冤, 彼幺麽一致雲, 顧何足深罪云爾乎? 此正聖心之猶障一膜處. 夫所謂申冤者, 非隆禮寵章之謂也, 必辨其誣衅之辭, 罪其構揑之人然後, 始可謂之申冤, 今日之事, 謂之加恩則有之, 若謂之昭雪則未也, 士林之抑鬰, 門徒之痛冤, 當復如何? 先正臣李珥, 論南衮構誣儒賢之罪曰, 衮之讒喙, 慘於銛鋒, 原情定罪, 五刑惟輕, 致雲構禍泉壤之罪, 比諸衮賊, 無甚輕重, 則遠竄之律, 可謂太歇, 而殿下持難至此, 臣安得不致憾於天地之大也? 殿下必欲曲貸致雲, 則宜先斥退臣身, 使處分歸一, 是亦定國是之一道也. 臣無任恭俟睿裁之至焉. 臣方引退之不暇, 不敢以言責自居, 妄有論列, 而君臣猶父子, 雖欲自外, 亦不可得, 謹以慨然於心者, 爲殿下陳之. 臣竊伏聞, 殿下日三開筵, 留心帝王之學, 吾東方太平萬世, 實基於此矣. 一國臣民, 孰不欣戴, 佇見至治之成也? 第以發於事爲, 見於政令者觀之, 臣愚死罪, 竊以爲, 殿下雖有爲學之志, 實未知爲學之方也. 夫所謂學者, 非兀坐讀書, 趁課䟎程之謂也, 必須明於是非之歸, 審於邪正之分, 克祛私意, 一聽於義理之正然後, 方可謂之學也. 是故, 古人論學之方, 條緖雖多, 而窮理爲本, 窮理之道, 蹊逕不一, 而實見爲要, 理旣明矣, 見旣實矣, 則是非邪正, 各有分界, 事到面前, 隨手剖判, 便無齟齬遲疑之患矣. 今殿下則不然, 其於文義之末, 經旨之間, 用工雖勤, 而及至做事之時, 未有得力之效, 或昧陰陽之別, 而沕淪而處之者有焉, 或心知淑慝之辨, 而假借而容之者有焉, 終無一刀兩段, 斬釘截鐵底意. 雖以向日筵敎言之, 臣之愚意, 不能無惑, 殿下於群凶情節, 靡不洞燭, 辭旨明正, 若將嚴懲, 而及至處分之際, 反與初敎, 全然不同, 諸臣苦爭, 天聽漠然, 逆魁尙今偃息, 諸賊久逭邦憲, 臺閣懲討之章, 作一故紙, 大臣忠赤之箚, 便歸空言, 上下相持, 捱過時日, 今已累月矣. 此雖群下不能明白開陳, 以曉上意之致, 亦由殿下不能明理正義, 猶欠實見之驗也. 若此而已, 則聖學, 終無成就之望, 國事, 終無着手之處. 伏願殿下, 於義理之正處, 益加猛省, 以懋實學焉. 臣嘗奉敎於君子矣, 學問之道, 以遜志爲基, 辭令之間, 以簡重爲要, 竊觀殿下, 睿性超越, 有自廣狹人之意, 言辭暢快, 有英氣太露之病, 此皆學者之大忌, 君道之至戒, 先儒論變化氣質之道而曰, 克己須從性偏, 難克處克將去, 伏願殿下, 痛加矯革, 以立出治之本焉. 且伏見殿下, 事事而斥文具, 言言而稱誠實, 文具固可惡, 而誠實固可貴, 然必須今日行一誠實, 明日祛一文具, 銖累寸積而後得之, 非外面言語所可掩而有之也. 先儒稱善易者, 不言易之繫辭, 亦云默而成之, 不言而信, 或者殿下之行事, 有近於文具, 而殿下之心, 有未誠實者耶? 亦願殿下, 反顧諸身, 默加點檢, 有則改之, 無則加勉也. 臣聞君德成就, 責之經筵, 況當聖學, 方詣講席頻開之日, 尤宜廣求賢士, 以備勸講之列, 而草茅之下, 不無其人, 若至誠招徠, 則宜無不至. 先正臣李珥, 嘗以未出身人, 帶經筵官, 出入筵席, 事有所稟定, 臣謂宜亟命該院, 勿論職名有無, 別諭召致, 勿以職事强之, 使之輪侍講筵, 專心輔導, 則其於聖學, 必有大益. 以臣所諳悉者, 如李柬之通邁, 李頤根之恬飭, 尹鳳九之醇雅, 韓元震之該識, 皆學有門路, 允合玆選, 此外亦必有潛修不市, 人未及識者. 伏願聖明, 博詢廷臣, 以盡旁招之道焉. 仍伏念, 春宮邸下, 年未踰齔, 岐嶷夙成, 冊號旣正, 講肆新闢, 端本養正之道, 正在今日保傳. 傳曰, 太子之正, 在於早諭敎與選左右, 諭敎之本, 惟在殿下, 先正其身, 俾有觀法之效, 而亦宜常置左右, 驗其課學, 開其德性, 浸漬漸染, 誘入法度之中焉. 至於宮府僚屬, 必擇剛方正直深明學術之人, 直日例講之外, 有時從容引接, 使之常存憚懾敬畏之心, 宮中常侍之宦妾, 亦選忠實謹慤者, 夾持護養, 使不正之言, 奇衺之行, 無隙可乘, 或有一事之差, 一言之失, 卽告于講僚, 俾得隨事箴規, 則此亦養成德器之一助也. 衛司之選, 比之講院, 雖曰有間, 而亦在參講之列, 則其選, 固不可不愼, 向日開府第一選, 如金時佐之麤婪無恥, 不容士類者, 亦廁其間, 誠可寒心, 伏望聖明, 申飭該曹, 從今以往, 精加遴擇焉. 臣於斯文事, 亦有未敢曉者. 殿下旣知先正臣宋時烈爲大賢, 首命復享, 追加尊禮, 恩章煥爛, 士林聳動, 孰不欽仰聖德, 而第於尹宣擧父子, 斥之不嚴, 官秩自如, 院享依舊, 是亦殿下聖學, 猶有未明是非邪正, 不能洞見, 故其所以處宣擧父子者如此, 臣請略論之, 世禍根本, 實自宣擧父子始, 聖敎所謂辛壬之禍, 原於斯文是非者, 眞可謂劈破其源頭矣. 向日章甫之疏, 儒臣之章, 已詳其顚末, 今不必縷擧, 而自夫康王杜擧之說出, 而宣擧爲覆載之罪人, 擬書墓文之訟決, 而極爲師門之叛卒, 我肅廟之丙申處分, 非出於一時之硬定, 蓋待其文字畢出, 本末俱見, 心跡盡露, 過惡悉彰然後, 始乃洞照賢邪, 大定是非, 追削其職, 亟毁其院, 又昭揭聖訓, 再三丁寧, 貽燕詔後, 用作不刊之定案, 雖千萬代之久, 猶將遵守勿失, 況以我殿下繼述之孝, 凡於政令立間, 悉體遺旨, 常恐一事之或悖於先朝, 此等大處分, 尤豈可因循顧藉, 不念我肅廟慮後世之至意耶? 且伏見向日儒疏之批, 有曰, 人必至於儒林之宗而後, 始授官爵耶? 朝職非係於斯文也. 臣竊以爲不然也. 宣擧父子所縻之職, 俱是朝家所以待碩德名儒者, 則此豈傷倫敗俗罪惡彰著之人, 所可因冒? 況爼豆之享, 先王所以崇德表節之重典也. 彼宣擧父子者, 以德, 則本領不正, 流毒滋蔓, 以節, 則失身偸生, 得罪名敎, 臣未知, 列之祀典, 其義安在? 誣及聖祖, 何等罪戾, 構禍賢師, 何等過惡, 雖無聖考處分, 固難免昭代之追罰, 況有先朝金石之遺訓者耶? 伏願殿下, 亟命追削宣擧父子官謚, 毁掇其祠, 一依肅廟朝處分, 蓋明是非之眞焉. 臣於近事, 深有所憤惋痛恨者, 誣逼聖躬, 戕害善類者, 豈特輝賊而已? 遡源而論之, 則泰耉·錫恒爲之魁, 夫泰耉一嫌字, 實爲謀危殿下之張本, 當其輝賊之疏出, 而泰耉分疏之章, 繼上, 來歷較然, 自有一線子相貫, 及至妖婢逆宦, 作變宮闈, 禍機交急, 間不容髪, 慈聖哀痛之敎, 實出於萬萬危急, 而泰耉從中操切, 隨輒繳還, 如非新陟王天倫篤至, 友愛無間, 殿下安得保有今日也? 且潛啓北門作頭者, 泰耉, 移鞫本府主事者, 泰耉, 考其首末而斷之, 則泰耉之罪, 當如何處也? 至於錫恒, 則三年鞫獄, 終始主張, 乍緩乍急, 若操若縱, 擡弄機關, 終構巨禍, 論其負犯, 奚遽有間? 於耉賊日昨諫臣之疏, 雖出於晩後, 其所論列, 義理正當, 而殿下不賜開可, 臣未敢知聖意之攸在也. 春秋典法, 莫嚴懲討, 不可以旣死, 而容其漏網, 亟宜嚴加追罪之章焉. 臣因此事, 而竊有憂歎之意焉. 殿下於臺閣之臣, 視之太輕, 前後兩司之啓, 俱是擧國公共之論, 而不問大小, 一切靳許, 其間雖有一二蒙允者, 而亦必待大臣·筵臣之開奏然後, 方有發落, 人君之待臺臣, 豈可如是鹵莽也? 殿下所以待之者止此, 故臺臣之所以自待者, 亦止於此, 風聲氣習, 日就低弱, 三司合辭, 何等大論, 而僅得一再連啓, 有若塞責者然, 伏閤之意, 尤不可一日少緩, 而尙至今寂寥, 此豈可專責之於臺閣? 實由殿下之有以致之也. 伏願殿下, 深惟大體, 虛襟聽納, 以作敢言之風焉. 一自凶黨顓國之後, 斯文變怪尤多, 日昨大臣所達慶州事, 卽其一也. 咸鏡道文川郡, 有文浦書院[汶浦書院], 乃先正臣宋時烈揭虔之所, 而故賢臣閔鼎重配侑者也. 向來道臣及本官, 乃敢於朝令之外, 任自坼毁, 廟宇塗地, 士林累氣, 渠輩平日, 雖懷毒正之心, 先賢爼豆之所, 多士莊修之地, 何敢擅恣行凶, 至於此極? 世恒旣施追奪之典, 則該道監司·守臣, 不可置之, 竝命遠配爲宜矣. 向日凶黨, 募聚京鄕無識之類, 必欲爲宣擧父子翻款, 改換頭面, 讒賊狼藉, 其中廣興奉事金壽龜之疏, 尤極凶獰, 以醜悖慘毒等題目, 汚辱先正, 以射天簒逆等語句, 肆加忠賢, 首之以衮·貞·仁弘, 結之以章·蔡·繼祖, 用意陰慘, 指擬無倫, 論其情狀, 萬萬絶痛, 如此之類, 不可以其人之微賤而置之, 宜施島配之律焉. 至於黃昱·金范甲輩, 稱以館儒, 迭投凶疏, 惡言悖說, 一如壽龜之疏, 若論其罪, 宜無異同, 亦宜略倣壽龜而處之也. 其隨參諸人, 已自館學, 施以合疏削黜之罰, 而其中亦有濫通仕路者, 不可仍置, 亦令該曹, 一一考出而澄汰焉. 年來民事, 誠可哀憐, 其流離四散, 飢餓經縊之狀, 殿下旣不能目覩, 而諸臣亦以討逆爲急, 不暇論及, 故殿下視若無事之時, 幾乎作太平調度, 臣恐一朝邦本蹶而別有意外之患, 此豈細故? 目今守令之貪殘者, 不可枚擧, 而姑以臣所聞者言之, 金堤郡守梁得中, 行己多庛, 不齒鄕里, 及授本郡, 專事貪濁, 偸竊災結, 盡歸私橐, 私出官糶, 大開騙局, 家在近地, 駄載相續, 一境愁怨, 如在水火, 靈光郡守黃翼再, 以己巳凶黨餘孽, 隨時搖尾, 有同狐鼠, 當賊鏡赴謫之際, 路由本郡, 翼再乘夜潛往, 握手綢繆, 傾財贐遺, 如待親戚, 此外貪鄙之政, 亦不一而足, 如許不法之類, 不可置之朝籍, 此兩邑守令, 竝宜施以削版之罰焉. 因念喉司之臣, 卽古之納言, 以堲讒惟允爲職, 而我朝, 亦有隨事封駁繳還之例, 故稱以近密, 頃日聖上下政院之敎, 已不免失言之歸, 而喉院之臣, 自聞此敎, 氣象消墜, 事之萎餒, 惟以奉行上命, 曲謹小敬爲務, 凶人之配單累改, 讒誣之賊疏直入, 而俛首退聽, 不敢措一辭於其間, 祖宗以來三百年之規, 一朝壞了, 豈不痛心? 若是出納文書而已, 則一院吏足矣, 安用此多員爲也? 臣謂, 一番責勵, 不可已也. 凡臣所論, 雖甚荒拙, 無取或加採用, 則於國事, 庶有一分之益, 雖被斥罰, 萬萬無憾矣. 無任激切屛營祈懇之至, 謹昧死以聞. 答曰, 省疏具悉. 條陳勉戒之言, 言甚切至, 可不留意, 而至於近日處分事, 予亦有意見故也. 斯文是非, 何可與於官職, 而其他所論, 雖由於慨時而然, 如此層激之論, 予所不欲也, 而況伏閤之說, 言尤過矣. 梁得中, 曾於桂坊, 予嘗見之, 性本質實, 而其以受業於尹門, 忽被貪贓之科, 此正觀理之處也. 黃翼再事, 更加詳察處之, 喉院繳還, 亦有古事, 此非隨事而爲之者也. 若事事繳還, 隨疏論啓, 則太阿之重, 果安在哉? 爾其勿辭察職.

영조 영조 1년 (1725년 雍正(淸/世宗) 3년 영조 1년 4월 영조 1년 4월 9일

승정원일기 590책 (탈초본 32책) 영조 1년 4월 9일 병자 46/49 기사 1725년 雍正(淸/世宗) 3년적임자가 아니라는 등의 이유로 遞職을 청하는 金在魯의 상소

○ 行副司直金在魯疏曰, 伏以臣於頃者, 猥被敎命文製述之命, 悉暴不文難堪之狀, 仰冀改命他人, 而聖批靳許, 期日且迫, 湯藥憂遑之中, 連章祈免, 尤有所難辦, 不得不牽率畫葫, 以俟朝家去取矣. 循例啓下, 終至見用, 及今都監恩賞之降, 臣名亦與於加階之典, 惝怳驚隕, 繼以慙恧, 莫曉其何以得此也. 夫臣子之代撰王言, 職耳, 藉令其文辭可觀, 不當以常分, 受顯賞, 況臣所撰生踈短拙, 莫重文字, 殆不成樣, 則逭罪猶幸, 賞於何有? 且伏聞, 從前國有大禮, 製述書寫之人, 其賞不過錫馬, 間或書寫者加資, 而製述者, 又降一等, 今玆論賞之太濫, 竊恐其無前例, 而關後弊也. 伏願聖明, 察微臣肝膈之懇, 思明主嚬笑之愛, 將臣新資, 卽行改正, 千萬幸甚. 臣治此疏, 未及登徹, 乃於萬萬夢想之外, 忽又有提學新除, 臣又惶愧震𢥠, 置身無地, 覺得古人所云, 循墻而走者, 猶是歇後語耳. 念臣蔑學無文, 最出流輩之下, 以言其聞識, 則雖世儒程習之書, 亦多未窺, 類不免銀根杖杕之譏, 以言其述作, 則雖尋常書札數行文字, 尙且艱窶莫甚, 疵釁難掩, 其於詞垣妙選, 直是千不近萬不似, 而始因朝著草創, 一番謬擬, 今又越躐宿望, 驟加恩點, 名器之䙝辱, 觀聽之駭怪, 非細故也. 臣誠不暇己憂, 而竊爲聖朝慨然也. 臣旣自知甚明, 斷無承命之理, 而書此職名, 遽形辭遜, 亦甚赧顔, 縮伏累日, 恭俟駁正, 而迄未有聞, 玆敢仰首一鳴, 懇乞諒臣至悃, 鑑臣實狀, 速賜反汗, 毋久爲輿人所笑, 不勝大願, 抑臣以煎迫私情, 猥煩天聽, 前後不知其幾度, 雖出於萬不獲已, 而支離瀆擾之罪, 臣亦自知其難貰矣. 顧今母病, 轉益危谻, 無復餘地, 臣方晝夜焦泣, 不忍暫離其側, 來頭供仕, 又未卜其期, 而所帶諸任, 俱係緊劇, 豈宜一任癏曠, 不思變通哉? 竝望俯軫聖慮, 亟遽臣籌司史局胄筵等職, 以幸公私焉. 臣無任悚恐祈祝之至, 謹昧死以聞. 答曰, 省疏具悉. 今玆賞典, 實循舊章, 卿何過辭, 而館閣承命, 亦循公議, 卿其勿辭, 從速行公.

영조 영조 1년 (1725년 雍正(淸/世宗) 3년 영조 1년 4월 영조 1년 4월 10일

승정원일기 590책 (탈초본 32책) 영조 1년 4월 10일 정축 51/58 기사 1725년 雍正(淸/世宗) 3년병이 위중하여 藥房의 소임도 못하고 있다는 등의 이유로 遞職을 청하는 李秉常의 상소

○ 行都承旨李秉常疏曰, 伏以臣病無以久供劇任, 情不敢冒當, 不避煩猥, 再控疏籲, 前仍疾痛之呼, 而詳於病, 後緣筵敎之嚴, 而詳於情, 蓋論其畢竟自處之義, 則情固爲重, 而語其目前難堪之端, 則病實爲急也. 當此聖候未寧之日, 身忝保護之任, 敢爲尋單祈免之計者, 豈非萬不獲已, 不意始許恩由, 終命還給, 史局藥院, 召牌日降, 臣於是, 五情震越, 寧欲鑚地以入, 而不可得也. 臣於才分筋力, 妄自較量, 寧受班駁之譏, 而本職之冒昧行公, 亦已久矣. 況今問安議藥, 已至多日, 區區憂慮, 當復如何, 而豈可以求免於彼, 而不進於此哉? 此則誠萬萬情外也. 只以臣痰凝成嗽, 嗽仍成喘, 强欲酬酢, 不通呼吸, 乍移行步, 輒卽昏窒, 特一床簀間僵尸, 曠掃先壠, 已過四載, 情私所迫, 冒受恩暇, 而猶不敢生意作行, 病重實狀, 據此可知, 然此則明日顚仆, 而今日或可乍强, 忽地耳後兩處, 猝生小腫, 毒氣漸肆, 一夜之間, 其大如鍾子形, 痛楚叫苦, 不可堪耐, 因此而頭部浮大, 雖欲加巾着帽, 其勢末由, 不得已偃伏私室, 荐違嚴召, 有臣如此, 生不如死, 日昨疏批之擧, 先朝厚恩, 而勉臣無辭者, 實是曠絶之恩數, 臣擎讀惶感, 不覺涕淚之沾襟. 且伏聞昨日筵中大臣, 有所陳達, 仍以迤及於籌司, 尤不勝萬萬惶愧, 而筵話至秘, 姑未許知, 目今精神迷瞀, 亦無以構成多語, 只得疾病奄奄之狀, 先此哀籲, 伏乞聖慈, 俯加鑑諒, 亟許鐫遞臣本職, 俾令藥院備員, 以重事體, 仍治臣慢命闕之罪, 以警具僚, 不勝幸甚. 臣無任祈懇屛營之至, 謹昧死以聞. 答曰, 省疏具悉. 卿其勿辭, 調理行公.

영조 영조 1년 (1725년 雍正(淸/世宗) 3년 영조 1년 4월 영조 1년 4월 11일

승정원일기 590책 (탈초본 32책) 영조 1년 4월 11일 무인 20/26 기사 1725년 雍正(淸/世宗) 3년모친의 병세가 위중하므로 구호하기 위하여 遞職을 청하는 趙彦臣의 상소

○ 同副承旨趙彦臣疏曰, 伏以臣情勢危蹙, 病且苦劇, 兩日之內, 四違嚴召, 跡涉慢蹇, 罪合萬戮, 而旣靳例罷, 且降嚴敎, 惶悚悶迫, 直欲鑽地以入, 而不可得也. 五牌之下, 分義是懼, 不得不扶曳病軀, 趨造禁扃之外, 而顧臣踪迹, 實無抗顔冒進之勢, 仰惟聖明, 亦有以俯諒矣. 揆以廉義, 決難復入, 卽通朝之所共知, 而特聖上, 不許退斥, 上下相持, 一向撕捱, 私義之惶懼, 已無餘地, 而其所以壞損國體, 爲如何哉? 且臣私情, 有萬迫懇者, 老母在鄕, 年今七耋, 累經喪禍, 宿病纏身, 長委枕席, 藥餌爲命. 在臣情理, 實難一日離捨, 而聖恩隆深, 不敢言私, 强心抑情, 黽勉在朝, 烏鳥之戀, 食息靡安矣. 俄者鄕便急來, 得接家信, 老母宿病之外, 添感風寒, 輾轉彌留, 食飮專廢, 宿火添劇, 病情非細云. 臣自聞此報, 心神靡定, 卽欲倉皇下去, 及時救護, 而召命之下, 跡似逃遁, 欲往未往, 心肝焦枯. 顧此情理, 萬萬切急, 不得不疾聲仰籲於孝理之下. 伏乞天地父母, 俯賜哀憐, 亟許鐫遞臣職, 俾得往護母病, 以伸人子至情. 且命攸司, 勘臣慢命之罪, 以安區區私分, 不勝幸甚, 臣無任屛營惶蹙悶迫祈懇之至, 謹昧死以聞. 答曰, 省疏具悉. 爾其勿辭, 往護母病.

영조 영조 1년 (1725년 雍正(淸/世宗) 3년 영조 1년 4월 영조 1년 4월 11일

승정원일기 590책 (탈초본 32책) 영조 1년 4월 11일 무인 25/26 기사 1725년 雍正(淸/世宗) 3년李珥를 誣毁한 尹宣擧의 작위를 삭탈하고 현신을 모함한 崔活 등을 正罪할 것을 청하는 尹壽甲 등의 상소

○ 黃海道幼學尹壽甲等疏曰, 伏以臣等, 跧伏草野, 竊伏聞我殿下新服之初, 夙夜憂勤, 勵精圖治, 紹述聖考之遺意, 屛黜凶逆之徒黨, 首雪先正之誣衊, 仍擧復享之盛典, 幽枉畢伸, 是非大定, 衿紳拭目, 中外聳聽, 庶幾乎士趨之歸正, 邪說之自熄, 而第惟大賢之被誣, 猶有未盡辨破, 凶黨之醜正, 猶有未盡屛斥者, 臣等玆敢不遠千里, 仰叫九閽, 伏乞聖明, 少垂財察焉. 臣等竊伏念先正臣文成公李珥, 天分甚高, 穎詣絶倫, 洞見道體, 丕闡微妙, 而其工夫次第, 則必以格致·存養·踐履三者, 爲終身路逕, 無一不本於濂·洛宗派, 而得之考亭者, 尤多, 嘗謂爲學, 必須下學而後, 方可以上達. 於是, 作擊蒙要訣·自警文·聖學輯要等書, 以著爲學之次第. 本末咸備, 階級不紊, 而尤嚴於辨異端闢邪說, 推窮原委, 剖破詖淫, 今於學蔀通辨·擊蒙編等跋語, 可攷而知也. 與先正臣文簡公成渾, 志同道合, 定爲道義之交, 共論理氣, 往復長書, 殆近數千餘言. 剖析精微, 發前日所未發者, 遭遇宣廟之盛際, 抱堯·舜君民之志, 期興三代之至治, 而不幸癸未以來, 三奸惎之於前, 群兇誣之於後, 生遭蜮沙, 死被簧舌, 不克展布其所蘊, 終爲士林千古之恨, 而公議未泯, 人心難誣, 從祀之請, 始發於仁廟朝乙亥, 而三奸之遺育餘孽, 猶肆醜詆, 至於己巳李玄齡之疏而極矣. 惟我肅宗大王, 痛斥神說之誣詆, 表章兩賢之道德, 夬從多士之齊籲, 俾躋聖廡之從享, 國是自此大定, 邪說自此可熄, 而不意成渾之外孫, 有尹宣擧者, 身有難洗之累, 自知不容於世, 假托學者之名, 從遊儒賢之門, 矯情外飾, 欺世盜名, 以爲掩垢匿瑕之計. 及夫一代儒賢, 許其自新, 奬詡太過, 則乃敢傲然自大, 便擬於著書立言, 挾其偏陂不正之私意, 妄論大賢道德之高下, 肆爲邪說, 稱以遺事, 以授其子拯, 使之深藏秘蓄, 必俟斯文長老皆盡之後, 而始乃闖發, 欲以欺後世而誣前賢, 其爲計, 可謂巧且慘矣. 其論李珥之言, 有曰, 先從上達處入, 故學之無可依據, 末又結之曰, 程子之學, 與蘇學, 竝行於世, 至朱子而大定, 知德者, 鮮矣. 噫噫, 此何言也? 蓋下學上達, 乃聖門爲學入道之序, 而先後淺深, 昭不可紊, 故雖以天縱之聖, 必曰, 十五而志學, 三十而立, 四十而不惑, 五十而知天命. 自子貢以下, 不得聞性與天道, 則夫豈有不下學, 而先上達之理哉? 惟禪釋之學, 不曾下學, 而惟欲上達, 故程伯子有言曰, 釋氏惟務上達, 而無下學, 朱子亦曰, 聖門之學, 下學而上達, 若如釋氏, 理須頓悟, 不暇漸修之云, 則是惟上達, 而無下學. 夫程·朱之所以嚴辭痛辨者, 誠以吾儒與禪學, 邪正之分, 惟在於此故也. 夫以李珥之學具體用, 道貫本末, 一用朱子法門者, 豈有一毫近似於此哉? 蓋李珥之學, 知行兼進, 敬義夾持, 極深硏幾, 而不外於日用之常, 庸言庸行, 而必根於性命之原, 博約兩至, 集以大成, 則今宣擧之所以指李珥, 爲先從上達入者, 是猶誣孟子以道性, 惡毁程子以闕格致, 而與柳稷等, 以成渾疏中保惜精神之說, 謂之異端云者, 一串貫來矣. 至其所謂程學蘇學, 竝行於世, 至朱子大定云者, 其意以程子比成渾, 以蘇學比李珥, 以朱子自擬也. 蘇, 卽蘇軾也. 朱子嘗曰, 蘇公, 早拾儀·秦之緖餘, 晩醉佛老之糟粕, 又曰, 聖人之所謂達, 兼本末精粗, 而一以貫之也, 蘇氏之所謂達, 則捨器而入道矣. 然則蘇氏之學, 眞所謂先上達而後下學者也. 宣擧之所以稱李珥, 以先從上達處入, 而歸之於蘇學者, 其言之悖類無倫, 胡至於此耶? 其誣賢害正之心, 正與癸未三奸緇髠之誣, 同一套, 而其爲害, 反有甚焉. 夫三奸所謂緇髠者, 不過李珥幼少時事, 則殆同於埋鬻以疵孟子, 田獵以疵程子也. 其輩之黠者, 亦知其非, 而今宣擧, 則直指其本源造詣處, 一筆句斷, 恣意誣毁, 自以爲定百世之公案, 而使三奸之徒, 得爲藉口之嗃矢, 此其爲害, 豈特洪水猛獸而止哉? 今其徒, 亦知其說之難免誣賢之歸, 則反謂蘇學, 非指李珥而言也, 此亦可見其徒之理屈辭窮, 而終無以自解也. 今以其文勢觀之, 專就兩先正說去, 無一言涉於他人者, 而末乃結之以蘇學之說, 則其語意歸趣, 自有所指, 不可逃於十目之視矣. 蓋宣擧偏詖不正之見, 雖欲毁李珥尊成渾, 而兩賢臣道合德符, 同志同傳. 李珥之於成渾, 稱之以好善, 優於天下, 成渾之於李珥, 稱之以三代上人物, 眞是吾師, 則兩賢臣相與推許之意, 藹然可想, 而其資稟之高下, 造詣之淺深, 有非末學淺見所可優劣取舍, 而宣擧, 敢以阿好之私, 偏蔽之見, 必欲較短量長, 抑彼揚此. 於李珥則陽尊陰擠, 加之以先從上達入之說, 而末乃歸之於蘇學, 於成渾則擬之於程子, 而復以其身, 自比於朱子, 欲以成渾道統之傳, 屬之於己, 直泝於文正公趙光祖之緖, 擠李珥而歸之別派, 欲專其統緖, 殊不知兩賢臣道德學問, 彼此一揆, 尊李珥, 乃所以尊成渾, 而毁李珥, 乃所以毁成渾也, 亦不知道統之傳, 不可以掠取, 而百世之公議, 不可以强定也. 其悖妄偏詖之罪, 不但爲李珥之叛卒, 而亦可謂成渾之罪人也. 抑宣擧之所以爲此者, 亦有由焉, 宣擧與背馳朱子之賊䥴, 自相膠漆, 滾爲一心. 先正臣文正公宋時烈, 屢勸其絶䥴, 而終不回聽, 陽稱斥絶, 陰實庇護, 蓋其心術, 實與賊䥴, 異面而同腸. 故其於宋時烈, 反懷怨懟之心, 陰蓄中毒之計, 以宋時烈之親灸先正臣文元公金長生之門, 實承李珥之嫡傳, 故其意以爲先疵李珥, 歸之於禪學之科, 則宋時烈, 可以竝其淵源而疵之. 故遂乃暗裏粧撰, 做出此等文字, 一以爲疵毁李珥之欛柄, 一以爲攻斥宋時烈之資斧, 其用計之陰譎, 吁其巧且甚矣. 其子拯之所以敢爲眞有入山之說, 以詆李珥, 而於四十年父事之師, 一朝仇視, 潛嗾兇賊, 以起己巳之大禍者, 莫非襲其父巧憯之術也, 可勝痛哉? 幸賴我肅宗大王, 聖學高明, 燭盡衆理, 其於邪正眞僞之辨, 洞察無餘, 大定斯文之是非, 以破百世之疑惑, 而式至先大王代理之日, 又以宣擧誣聖祖毁李珥兩大罪, 命毁其院, 而削其爵, 於此, 可見二聖斥邪說扶正學之盛意, 出尋常萬萬也. 曾未幾何, 宣擧之徒昱·範甲等, 乃敢乘機跳踉, 肆然投疏, 稱以爲宣擧伸辨, 而若其誣李珥一段, 則雖以渠輩之巧憸, 曾無一言半辭, 有以分疏而欺蔽天聰, 肆行胸臆, 惟其所欲, 無所不爲, 復其已奪之爵, 設其已毁之院, 使邪說將熄而復熾, 斯文將明而復晦, 士林之傷痛, 庸有極乎? 海西儒生朴蕃等, 倡率五六百多士, 不避鈇鉞之誅, 不辭跋涉之苦, 百舍重繭, 排雲叫閤, 欲辨大賢之被誣, 邪說之害正, 則凶徒之在喉司臺省者, 不惟退却其疏而已, 又從而請加重究, 投畀絶塞, 俾禦魑魅, 志士之痛哭流涕, 到此極矣. 又有崔活·李泰翼者, 或以李珥之傍裔, 或以門生之後孫, 生長杖屨之鄕, 共沐鄒魯之化, 而乃反虱附權奸, 倒戈斯文, 徒知有宣擧·拯, 而不知有李珥, 嘯聚不逞之徒, 投進醜正之疏, 誣辱李珥之宣擧·拯, 則謂之儒賢而尊崇之, 伸辨李珥之多士, 則謂之邪黨而排軋之, 若其本事, 渠知無以爲辭, 則只以草草數語, 泛然說過, 而末乃拖引金弘錫之餘論, 構誣宋時烈, 至比之於安石, 公肆醜辱, 無所顧忌, 其傷倫紀斁名敎之罪, 固不可勝言, 而暗設機穽, 陰嗾臺官, 謀欲撲殺朴蕃之說, 遠邇喧傳, 士皆惴惴重足側目, 而繼又干囑縣官, 疏下諸儒, 百般構陷, 或囚或刑, 餘皆禁錮, 必欲網打士類而後已, 若過數年, 則士類之爲李珥伸辨者, 殆不免盡劉而無餘矣. 幸賴我聖上, 堯天舜日, 廓然淸明, 魑魅螮蝀, 無所逃形, 詖辭邪說, 不得復肆, 而第於聖考朝宣擧已奪之爵, 今猶不削, 已毁之院, 今猶不毁, 則是先正所被之誣, 猶未雪, 宣擧誣衊之罪, 猶未正, 而殿下之處分, 終有所未盡也. 如是則是非終不明, 邪正終不辨, 而羸豕之躑躅, 將不可復制矣, 豈不大可懼哉? 臣聞帝王之孝, 莫大於繼志述事, 今殿下初政之所先, 惟在於孝悌, 則繼二聖之志, 述二聖之事, 豈非孝悌中大節目乎? 伏願殿下, 深體二聖扶正抑邪之至意, 象賢懲惡之盛典, 亟命攸司, 還奪宣擧之爵, 又毁宣擧之院, 仍命儒臣, 取宣擧所錄文字中妄論先賢處, 逐條辨破, 頒示四方, 且正崔活·李泰翼等誣賢醜正之罪, 投諸四裔, 使詖淫誣衊之辭, 不得復肆於世, 以光繼述之聖孝, 以正士林之趣向, 不勝幸甚. 臣等無任激切屛營祈懇之至, 謹昧死以聞. 答曰, 省疏具悉. 處分旣定, 官爵院宇, 非關係於斯文朝家也. 至於私家文字, 頒示四方之請, 尤涉過重, 斯文中是是非非, 章甫之固當爲, 而旣已明知之後, 處分之參酌, 在於朝家, 爾等勿復層激之論, 退修學業. 疏錄, 幼學尹壽甲·朴載發·李正茂·姜冕周, 生員金敍五, 幼學崔守道·閔齊淵·李鼎協·姜晉塾·李虎臣·鄭淸河·高德垕·朴載恒·李正寅·吳泰欽·李宗協·朴載淳·李仁壽·李正華, 進士尹壽俊, 生員李光奎, 幼學尹侃·姜德鳳, 生員吳命周, 進士李光蓍, 幼學尹壽岱·朴載吉·姜晉鳴, 生員姜晉基, 幼學吳命伯·李師翼, 進士李光緯, 幼學朴載濂·尹壽崙·朴葂, 進士李仁濟, 幼學朴薰·吳泰龜·金相五·安喜甲·奉日晉·李錫夏, 進士李靖夏, 幼學尹光俊·李鎭夏·李元甲·姜時復·李正春·李升翼·尹壽岳·姜晉垕·李正倫·朴載益·李鵬翼·尹壽采·吳泰鳳·安喜天·李華翼·朴載淸·尹壽會·吳泰鎭·金睍·尹壽星·安龍慶·趙汝豪·李必壽·李公協·李邦翼·尹瀗·李福夏·金允五·安命國·奉日臨·趙汝俊·李仁協·李漢源·金鼎九·朴載周·尹𠇟·李仁恒·吳泰德·金暻·李德夏·尹光佐·愼喜天·金順五, 生員權譚, 幼學李昌翼·尹俰·李仁泰·姜晉弘·李正萬·朴茂·李仁漸·吳泰裕·李德夏·尹光佑·安昌國·趙汝宣·李德龍·閔頤修·李緘·尹俔·李仁觀·金晊·尹光履·李元華·金光世·安柱國·李震爀·李亨遠·閔恒修·金相夏·金益龜·金敍九·李才茂·李漢鳳·李絖·朴葳·尹倎·尹光宣·金挺世·安賓國·李德基·金益泰·金鏳·金鶴九·金聖楷·李文翼·尹儉·李光選·吳泰晉·尹光垕·奉明佐·金光弼·李漢明·金龍九·李德寬·李亨福·朴荇·尹KC00174·李光維·吳泰俊·安國賓·李玄植·李漢逸·金光漢·李正發·朴葰·尹傊·李光純·金夢虎·李德七·朴葴·朴廷燦·金鼎基·安國寬·李震郁·趙壽溟·趙東淵·李彩郁·朴荿·朴廷赫·姜必濟·趙晙·李亨老·金振維·李時芳·金始益·朴莛·朴𧂍·尹儁·趙睍·李亨千·權搏·申復華·李時薰·朴鎭紀·金夏九·朴藻·朴之奎·朴荺·金鼎相·朴KC10649·李必茂·鄭离夏·李才德·尹承奎·朴之斗·金聖輔·李熙明·金爾夏·朴景憲·金聖模·尹振夏·朴文興·金時輝·朴元道·金弘萬·鄭潤河·金夏一·金堞·朴亨道·金聖楫·朴苾·鄭量河·金振玉·朴東華·金命徵·姜時亨·金夏三·朴東元·姜必大·尹偦·姜時謙·朴東老·玄光宇·宋相夏·高配厚·崔錫垕·黃鎭垕·朴東弼·金景命·金文柱·柳垣·金世甲·尹泰采·金文衡·朴東相·金世重·金應世·尹偢·金昌世·玄啓宇·柳增, 進士李錫福, 幼學朴弼亨·宋希顔·閔齊孟·金重百·成德基, 進士朴師東, 幼學宋炫·金瓘·金聲大·李光斗·李光錫·李基彦·吳命新·愼希尹·張齊栻·黃鎭璋·李錫祚·文應豹·金重垕·宋希濂·趙世彬·柳尙權·韓載垕·趙壽岱·姜遇武·趙壽長·韓必欽·姜泰世·姜時燦·安喜泰·李宗夏·李鳳紀·鄭完周·鄭顯周·李夢協·鄭壽喬·吳世鵬·尹振夏·趙泰逸·尹翊夏·趙泰燁.

영조 영조 1년 (1725년 雍正(淸/世宗) 3년 영조 1년 4월 영조 1년 4월 12일

승정원일기 590책 (탈초본 32책) 영조 1년 4월 12일 기묘 25/29 기사 1725년 雍正(淸/世宗) 3년자신이 出仕하도록 處置한 兪拓基가 處置가 잘못 되었다며 國典을 근거로 退避 하였다는 이유로 遞職을 청하는 李倚天의 계

○ 掌令李倚天啓曰, 臣趁早詣臺, 將欲傳啓之際, 得聞大司諫兪拓基, 以情勢難安, 陳疏徑退, 急求其草本見之, 則果以臣處置出仕, 爲難進之端, 而至謂之驚怪萬萬, 不知何以有此, 又謂之今忽見之, 其亦異矣. 臣於此, 不勝慙恧訝惑之至. 夫嫌不聯名者之處置出仕, 不可以一二數, 固非自臣而創者, 況諫臣, 昨日避辭, 依俙說去, 元無必遞之義, 則臣之不置落科者, 不是異事, 今其張皇爲說, 强引法典者, 非臣意慮之所及也. 臣竊病近日臺閣之自生節拍, 徒事退避, 無一分憤痛急迫直前擔當底意, 故臣不自量度, 妄欲自行己志, 除旨之下, 不復爲辭免之語, 卽出肅命, 仍當處置, 區區之意, 蓋以爲當此大論方張之日, 小小節目, 不必爲拘, 且聯名於合啓, 而不參於府院前啓, 已有其例, 向者本府長僚, 亦嘗爲此矣. 臣之出仕諫臣者, 正欲其出當合啓, 與之同事矣, 亦何料諫臣, 不惟不果出當, 乃反生出葛藤, 以至於此乎? 此莫非臣妄率之致也. 諫臣, 旣以國典爲言, 則世間, 安有不知國典之臺諫乎? 臣之不可仍冒則決矣, 請命遞斥臣職. 答曰, 勿辭.

영조 영조 1년 (1725년 雍正(淸/世宗) 3년 영조 1년 4월 영조 1년 4월 12일

승정원일기 590책 (탈초본 32책) 영조 1년 4월 12일 기묘 25/29 기사 1725년 雍正(淸/世宗) 3년臺閣의 기백이 무너졌다는 臺僚의 상소와 자신을 出仕하도록 한 處置가 잘못된 것이라는 이유로 遞職을 청하는 兪拓基의 상소

○ 大司諫兪拓基疏曰, 伏以臣, 以萬死一生之身, 荷天地罔極之恩, 祗肅天陛, 粗伸分義, 仍遂冒據, 非臣所出, 況有應避之嫌, 理在必遞之科, 鞶帶之褫, 謹拱以俟, 鵜梁之刺, 庶幾可免, 不料千萬意外, 處置忽請出仕, 臣實驚怪, 萬萬不知其何以有此也. 夫親嫌回避, 昭在國典, 人情所同, 不甚相遠. 乃者本院所請三司諸臣鞫竄之啓, 雖不單指臣舅之姓名, 而臣舅, 向來旣參三司請對之列, 又嘗聯名於合辭之時, 臣舅之自在其中, 不問可知, 臣之引義去職, 理所宜然, 誠不意其視同細故, 强令出仕也. 今夫請罪亡舅之論, 方張於本院, 而欲使爲其甥者, 揚揚呼唱, 晏然自居以本職者, 臣未敢知其於人情事理, 果何如也. 此啓未出場之前, 在臣私義, 惟有泯默縮伏, 不敢以見職, 一刻自處而已. 臣之一身之狼狽, 固無足恤, 似此臺例之苟簡, 實未曾有, 況其所謂嫌不聯名, 自有近例云者, 蓋自頃歲而始焉. 往者罪人河按律之啓, 閱歷年歲, 屢停旋發, 始之議停之人, 或嫌其復參於更發之後, 故其時臺官, 創出此題, 以爲目前姑息之計, 至今議者, 多譏其苟且, 而亦未有施之於如臣之法有所當避, 義有所難安者, 今忽見之, 其亦異矣. 且臣伏聞日昨僚臺疏中, 極言臺閣氣魄之隕消, 其言痛切, 切中時病, 兩司多臺, 俱以此引避, 況臣無狀, 忝居長席, 譏責之來, 其又何辭? 廉隅所在, 宜卽自劾, 而臣之卽今情勢, 決不可以入臺地一步, 玆不得不謹隨召牌, 來詣闕外, 仰陳肝膈之懇, 仍卽徑退, 伏乞聖明, 亟先鐫遞臣本職, 俾臣身得以自靖私分, 臺體不至甚苟, 千萬至願. 臣無任屛營祈懇之至, 謹昧死以聞. 傳于金槹曰, 大司諫兪拓基, 今已移拜承旨, 此辭疏, 還出給.

영조 영조 1년 (1725년 雍正(淸/世宗) 3년 영조 1년 4월 영조 1년 4월 12일

승정원일기 590책 (탈초본 32책) 영조 1년 4월 12일 기묘 26/29 기사 1725년 雍正(淸/世宗) 3년敎文의 일로 비난을 받았고 병이 위중하므로 遞職을 청하는 李宜顯의 상소

○ 吏曹判書李宜顯疏曰, 伏以臣於日者, 重被人詬斥, 構罪至深, 危怖難勝, 篬黃席藁, 胥命於金吾門外, 猥同諸宰, 聯上自劾之章, 伏蒙聖度寬涵, 不許所辭, 臣惶隕感激, 黽勉承命, 而不意匭牘迭發, 斷斷末已. 大臣旣以此連章乞免, 則臣亦何敢晏然於職次乎? 仍念臣自蒙大恩, 重入脩門之後, 適値朝著草創, 舊臣多未集, 以致諸件緊務, 一皆埤遺於身, 才分之萬萬不敢當, 固不暇論, 顧以本來積病之身, 重傷於絶塞風霜, 居常呻喟, 不比恒人, 而猝然肩此重擔, 不分晝宵, 奔走靡暇者, 于今月三彀矣. 飮噉日覺減少, 形神日覺幻敓, 忍死作氣, 雖不免驅策於朝班, 而歸家卽復昏委, 一日二日, 轉至危惡之境. 醫言此非藥石可治, 若一浴溫泉, 可得蠲除宿痾, 免添新症, 臣久欲試之, 而連仍朝家多事, 未果請暇, 今則將成床簀之危喘, 此亦不能遂矣. 此際嚴召下降, 而欲起還仆, 竟未祗赴, 罪深違傲, 萬戮何辭? 伏乞聖慈, 曲垂憐察, 將臣所冒銓職及兼帶諸緊務, 一倂鐫遞, 俾臣得以專意保攝, 以尋生路, 卒被天地槃物之澤, 仍命有司, 治臣逋召之罪, 以驚群工, 不勝萬幸. 臣無任祈懇屛營之至, 謹昧死以聞. 答曰, 省疏具悉. 敎文事, 已諭於大臣箚批, 而卿之如是又復引嫌, 殊涉過矣. 浴溫之請, 有若因以去之者然, 此實緣予誠淺之致, 而於卿, 不知過重乎? 卿其勿辭, 安心行公.

영조 영조 1년 (1725년 雍正(淸/世宗) 3년 영조 1년 4월 영조 1년 4월 12일

승정원일기 590책 (탈초본 32책) 영조 1년 4월 12일 기묘 28/29 기사 1725년 雍正(淸/世宗) 3년직임을 감당할 능력이 없고 병이 심하여 遞差를 청하는 洪錫輔의 상소

○ 吏曹參議洪錫輔疏曰, 伏以臣, 敢將汚衊癃廢, 不可復玷於周行之實狀, 略暴於前日辭疏中, 而及奉聖批, 視若例讓, 不準所請, 此莫非臣誠淺言拙, 不能格感天聽之致, 俯仰悚恧, 靡所自措. 一謝天陛, 一哭靈殿, 情禮得伸, 分義粗安, 退塡丘壑, 亦無餘憾. 況得省墓之請, 固宜卽日發行, 而多年瘴海, 百疾交作, 形殼雖存, 精力盡耗, 無復有生人志氣, 欲行未行, 尙此淹滯矣. 迺者天官佐貳之命, 遽下於萬萬意想之外, 驚惶駭惑之心, 久而靡定. 是職也, 地望自別, 責任甚重, 固非人人所可濫竽, 如臣汚衊癃廢者, 其何敢承乏冒叨, 辱名器而羞當世乎? 所當一暴其病狀, 難以復起爲人, 蹤迹不可更廁簪紳, 冀蒙矜許, 而數行疏草, 亦不能自力構出, 只自縮伏度日, 其不可比數於恒人者, 足可推知. 召命之下, 末由趨承, 未免坐違, 恭竢嚴誅, 聖度天大, 旣靳例罷, 恩數越屑, 庚牌再辱, 含恩畏義, 不得不力疾來伏於禁門之外, 而顧此蹤迹與病狀, 決無一毫冒進之勢. 玆敢瀝血陳懇, 徑還私次, 臣罪萬死, 鈇鉞是甘, 而第臣操守未確, 向來危禍, 亶由於一出脚之失, 雖無疾病, 亦當悔悟慙恧, 益礪初心, 而況今患難餘喘, 衰不待老, 宛轉床席, 作一僵尸, 奔走職事, 非所可論. 伏乞聖慈, 俯賜諒察, 亟許鐫免, 仍勘臣罪, 千萬幸甚. 臣無任煎灼祈懇之至, 謹昧死以聞. 答曰, 省疏具悉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 4월 영조 1년 4월 13일

승정원일기 590책 (탈초본 32책) 영조 1년 4월 13일 경진 27/31 기사 1725년 雍正(淸/世宗) 3년病勢가 위중하여 遞差를 청하는 李秉常의 상소

○ 都承旨李秉常疏曰, 伏以臣於本職, 非有難安情勢也, 亦非敢憚於奔走, 而故爲圖便之計也. 特以臣病情, 去益危苦, 非一二日調治所可差歇, 而長單之特命還下, 再疏之輒許由暇, 誠是特異之恩也. 區區感激之沈, 曷容名喩而肝膈至懇, 終不得見孚於天地父母之前, 則此亦臣之罪也. 坐繳恩寵, 徒事瀆撓, 豈不知萬萬惶悚, 而由限已過矣, 親祭又迫矣, 亦安得泯默虛帶, 以益其罪戾也哉? 臣僚辭疏間, 輒擧多般症形, 有若對醫論藥者然, 臣本病之今不敢躬自效尤, 以溷聖聽, 而蓋臣痰喘, 自是一生痼疾. 向來始謫終遷, 適當盛熱極寒, 重以山嵐海瘴, 到底爲祟, 輾轉添劇, 已非癃廢之人, 畢竟無死, 重入修門, 只聖渥是賴耳. 夙夜之役, 夫豈所堪, 而前急耿光之一覲, 不暇顧他, 後緣朝家之多事, 未敢言私, 忍死支耐, 竭力奔忙, 未幾咳喘猝急, 語音全失, 親舊之知臣病根者, 莫不深憂而極憐之, 如是而猶且黽勉行公者, 又數旬矣. 一日二日, 自然層加於不知不省之中, 今則氣息綿綴, 喘不能成聲, 胸膈痞塞, 水亦不能下咽, 委身床簀, 隔死如紙, 耳後兩腫, 毒氣漸熾, 而猶不如喘症, 積有源委之爲難醫也. 本院之久曠伴直, 已極不安, 親祭之不得陪參, 尤切惶隕, 而前頭復起爲人, 實未易期. 以聖上體下之仁, 而儻或垂鑑於斯, 則不待臣縷縷, 而亦必矜許之矣, 特視以言病者例套, 而有此靳遞耳. 臣雖無狀, 豈爲是哉? 得蒙天恩, 復尋生路, 則又當竭蹶不暇矣. 伏乞聖慈, 俯諒臣卽今病勢, 決難供職之狀, 亟許鐫遞, 以便調息, 不勝幸甚. 臣無任懇切祈祝之至, 謹昧死以聞. 答曰, 省疏具悉. 卿辭如此, 本職, 今姑許遞焉.

영조 영조 1년 (1725년 雍正(淸/世宗) 3년 영조 1년 4월 영조 1년 4월 16일

승정원일기 591책 (탈초본 32책) 영조 1년 4월 16일 계미 20/23 기사 1725년 雍正(淸/世宗) 3년使行을 앞두고 父母의 墳山에 다녀오기 위한 휴가와 兼職의 遞差를 청하고 進言한 신하들을 구원하는 趙文命의 상소

○ 兼輔德趙文命疏曰, 伏以臣, 於史局薦事, 有萬萬不可冒當之失, 而其所關係, 不輕而重, 非比微嫌小節, 故不獲已違逋嚴召, 至於四, 其勢雖不得不然, 而顧念分義, 悚蹙則深. 且十日之內, 三就牢獄, 惶駴怵迫之餘, 心魄都隕, 寢處冷濕之中, 支節幾痿, 加以素患痰喘添劇, 便成癃廢之形. 垂死一念, 惟願速被當戮, 以少塞其罪, 爲耿耿矣, 不意聖度天大, 不惟不加之罪, 特令徑釋, 仍許改差別兼之任. 此蓋聖上, 軫念莫重史事, 必致臨時狼狽, 有此變通之擧, 而在臣, 又不啻爲生死肉骨之恩, 由是而臣得少加調將, 庶幾無事, 雖或不幸而僵仆於道途, 夫亦何恨? 臣誠感激, 莫知其死所也. 仍念臣猥以無似, 屢玷僚選, 獲陪咫尺, 离輝再覩, 受冊盛儀, 前後榮耀, 若偏臣身, 私心欣抃, 實倍他人, 而適緣私憂溷心, 連尋辭單, 終又不得一登胄筵, 仰聆英音, 此亦臣之命也, 只自撫悼而已. 噫, 臣有區區哀苦之懇, 久欲一陳, 而言涉猥私, 囁嚅而未敢發. 旣又思之, 臣今孑然於天地間, 無恃無怙, 而惟殿下, 父母於臣, 臣欲有訴, 不于殿下之前而于誰耶? 臣弱歲喪嚴父, 惟先母是依, 幸而得成立, 幸而決科名, 又幸而臣之弟與兄, 相繼而立朝矣. 母子相對, 未嘗不感祝天恩, 而臣母亦嘗怵然爲戒曰, 汝等以失學孤兒, 兄弟三人, 竝登顯列, 滿盈之戒, 已不可不念. 況今世路益艱, 搢紳相殺, 有罪無罪, 血肉狼藉. 吾恐汝輩, 妄蹈禍機, 爲祖先辱汝家, 家世受恩, 義雖不可便往, 然筋力奔走之外, 榮塗顯職, 宜一切斂避, 愼毋貽未亡人憂. 臣兄弟涕泣, 受而謹諾之, 銘在心腑, 未敢忘失, 而今臣母不幸遽沒矣. 竊自惟念臣賦性狷滯, 持論迂愚, 妄謂古道之必可行, 公議之必可張, 發言則中諱而誚謗先至, 無朋故寡助, 而形影甚隻, 畢竟成得, 無着落無寄泊, 迂闊可笑底人而止耳. 臣於是, 揣量時勢, 程度才能, 自知其不能有爲焉, 則平生當世之念, 固已八九分踈矣, 而今又重之以母戒丁寧, 有不容違棄者, 臣雖不孝無狀, 母子之間, 旣與之成說, 其忍弁髦之於墳土未乾之前乎? 故自遭故以後, 經紀數間屋子於丘壠之側, 以爲避遠世路, 送老松楸之計, 而至於召往之役, 州縣之勞, 義所不敢辭者, 則亦欲隨分隨力, 以爲萬一報效之圖者, 實是臣四五年來斷斷鐵劃之素心也. 不自意嗣服之後, 猥蒙收錄, 先後恩除, 固踰始料, 而見今所兼諸任, 俱係顯望, 揆以賤分, 豈敢爲輕易出膺之計哉? 只以冊禮當前, 未免黽勉肅命, 然其不可藉此一出, 苟然仍冒, 以上棄親訓, 下負宿心, 則固已審矣. 臣聞人主不枉人情, 聖世務敦人倫. 方今聖明在上, 以孝爲治, 凡係人子至懇, 在所必察, 臣故冒萬死, 言至於此. 臣之前疏所謂, 蹤跡奇危, 情理悲苦云者, 蓋已略擧其端, 而今焉畢陳之. 矧今臣出疆之期, 不滿一旬, 而顧臣所兼, 俱非閑漫輔導勸講之地, 職繫緊重, 春秋課試之事, 亦難曠廢, 而在前如臣者, 自有照例應遞之規. 伏乞聖明, 先治臣猥越之誅, 仍將臣所兼兩任, 盡行鐫免於未辭陛之前, 得以全其私義也. 且臣父母墳山, 在於京畿楊州地, 當此雨露之節, 已不勝其怵惕之懷, 而況玆萬里之行, 迫在眼前, 在臣情理, 尤宜一往展省. 若蒙依例給暇, 暫得榮掃而還, 則生死幽明, 莫非君恩, 不得不竝此仰龥於天地父母之前焉. 此蓋臣區區泣血之章, 則不容衍及他說, 而今當遠離, 不勝憂愛之悃, 略此尾陳焉. 彼進言之數三臣, 要皆見左於逆鏡之黨者, 則其人可知, 其心之非出於眩幻, 亦可知已, 不過體殿下初不忍提說之意而已, 則設或有偏重之言, 何至於或竄或啓, 至於用其言而罪其人, 尤何有所據耶? 聖敎, 雖曰懲他, 而其所以懲之者, 終不若處置之得其中, 使人心自服矣. 得其中, 在乎殿下之益愼乎未發已發底心, 以臻夫蕩平無偏之域, 惟殿下, 勉之哉. 臣無任悚惕悲泣之至, 謹昧死以聞. 答曰, 省疏具悉. 今觀爾疏, 爾母敎訓, 不愧古人, 而疏末所論, 言甚公平, 誠可謂有其母而有其子也. 予甚嘉尙, 可不留意焉? 然其所訓戒, 因時勢而言, 則爾之如是爲辭, 不亦過乎? 爾其勿辭往省焉.

영조 영조 1년 (1725년 雍正(淸/世宗) 3년 영조 1년 4월 영조 1년 4월 17일

승정원일기 591책 (탈초본 32책) 영조 1년 4월 17일 갑신 20/36 기사 1725년 雍正(淸/世宗) 3년鞫獄이 급한 상황인데도 병 때문에 나아갈 수 없는 처지를 진달하며 鐫削해 주기를 청하는 洪錫輔의 상소

○ 同義禁洪錫輔疏曰, 伏以臣, 情地畸危, 疾病沈痼, 移職之後, 久稽恩謝, 省墓得由, 亦未卽發行, 自顧慙歎, 轉益悶蹙, 今日始策病軀, 爲謝恩命, 仍欲作展掃之行, 金吾寵擢之命, 忽下於萬萬夢想之外, 驚惶駭惑, 罔知所措. 臣旣飽經危辱於是地, 今遽莅按於是地, 則府隷之指點, 已不可言, 人將謂斯何? 如是而能事其事, 斷無是理. 目今鞫獄方張, 討逆政急, 臣子分義, 所當擺萬趨命, 而以臣昏瞀, 決無以按獄覈囚, 嚴召之下, 未免違傲, 一倍悚蹙, 方俟大何, 聖度寬容, 不唯不罪, 又勤再召, 義不敢一意逋命, 謹詣九閽之外, 而以情以病, 有不可諉以鞫坐事急, 厭然冒進者. 玆瀝肝血, 仰瀆宸嚴, 徑歸私次, 伏乞聖慈, 俯諒危懇, 亟許鐫削, 仍收新授資級, 使鞫獄無不備員之患, 賤分免苟冒之譏, 不勝幸甚云云. 答曰, 省疏具悉. 今玆陞資, 實循公議, 卿其勿辭, 從速行公.

영조 영조 1년 (1725년 雍正(淸/世宗) 3년 영조 1년 4월 영조 1년 4월 17일

승정원일기 591책 (탈초본 32책) 영조 1년 4월 17일 갑신 23/36 기사 1725년 雍正(淸/世宗) 3년晝講에 閔鎭遠 등이 입시하여 論語를 進講하고 徐命均 등의 遠竄, 尹志의 絶島 安置 등에 대해 논의함

○ 巳時, 上御時敏堂. 晝講入侍, 右議政閔鎭遠同爲入侍, 同知事李宜顯, 特進官李鳳祥, 參贊官金槹, 檢討官李重協, 假注書洪得厚, 編修官安瑞羽, 記事官宋國緯, 宗臣月善君KC02377, 武臣具聖任入侍, 掌令李倚天, 追後入侍. 上讀論語陽貨篇, 佛肸召, 至讀是經者, 所以盡心也. 讀畢. 重協讀子謂伯魚曰, 女爲周南·召〈南〉, 至卽孔子所謂鄙夫也. 讀畢, 上又讀重協所讀. 讀畢, 重協曰, 小則吮之吮字音, 俗音, 與半折不同矣. 上曰, 然則以何音定之乎? 鎭遠曰, 相考字彙而爲之, 可也. 上曰, 然矣. 重協曰, 周南·召南, 修身齊家之事也, 人君之所當留念處也. 聖人之化, 未有不本於身者, 而二南, 見文王齊家之化, 則修身之事, 固在其中, 伏願殿下, 留念焉. 上曰, 好矣. 鎭遠曰, 二南, 人倫之本, 人而不爲二南, 則人倫不明, 人倫不明, 則何以立於世乎? 墻面而立云者, 以此也. 宜顯曰, 王化之基, 本於二南, 人君之所當深念也. 重協, 又以禮云禮云章文義, 達曰, 禮樂之本, 不出乎敬字·和字·序字, 遺此三者, 則玉帛鍾皷, 皆爲虛文, 不可謂之禮樂也. 盜賊, 亦有禮樂云者, 只言總屬聽順而已, 非謂敬·和·序三者之禮樂也. 上曰, 然矣. 繪事後素之義同耶? 鎭遠·宜顯·重協, 同聲應之曰, 然矣. 重協, 又以鄕愿, 德之賊文義, 達曰, 鄕愿, 小人之難者, 故聖人詳言之如此. 小人, 實所難知也, 爲人君者, 所當明察而痛斥之也. 鎭遠曰, 無怨於人, 無惡於人, 立於朝廷, 則無角無稜, 取寵於君, 是乃小人之大者, 大奸似忠之類也, 殿下擇人之道, 宜察於此等難知之處也. 重協, 又以塗聽道說文義, 達曰, 輕於言如是, 則內無蘊蓄, 何足以爲德乎? 先儒論此曰, 人之聞善, 蘊蓄於不言之表, 則其德, 固淺露於輕言之際者, 其德棄矣, 此章發明之緊要處也. 上曰, 好矣. 鎭遠曰, 不能存之〈於〉心, 則不能行之於身, 可知, 故曰德之棄也. 宜顯曰, 徒以口說, 則於德何有? 重協, 又以鄙夫可與事君歟哉文義, 達曰, 聖人, 論此備悉, 無餘蘊矣. 人君使臣之道, 所當深察於此等人而痛斥之也. 上曰, 其言, 好矣. 鎭遠曰, 志於道德, 志於功名, 志於富貴, 此三品, 人其高下絶懸矣. 人君使臣之道, 必察於三品, 然後可無名器不相稱之譏, 亦無虛受之患矣. 上曰, 好矣. 志於功名者, 其果間於志於富貴者耶? 鎭遠·宜顯·重協同聲對曰, 然矣. 上曰, 志於道德功名者, 同是一等人也. 然功名之於富貴, 似不相遠矣. 重協曰, 功名, 卽功業聲名, 錯認以仕宦, 爲功名, 則非矣. 伊尹·太公之類, 是志於功名者也. 上曰, 伊尹·太公, 謂之志於功名, 則似不可矣. 重協曰, 伊尹·太公, 非志於富貴, 則決矣. 其非志功名而何? 上曰, 其言, 好矣. 講畢, 內官立於階下, 以掌令李倚天請對之意, 告之. 重協達曰, 掌令李倚天, 來待閤外矣. 上曰, 使注書引入, 可也. 得厚承命出閤, 引倚天以入, 倚天, 進伏於重協之下, 鎭遠, 離次進伏于前曰, 暑氣漸熾, 伏不審玉體, 若何? 上曰, 雖無別樣病症, 引飮之症, 間或有之矣. 鎭遠曰, 日氣漸暖, 故引飮若是乎? 上曰, 有引飮之日, 有不引飮之日矣. 鎭遠曰, 使臣發行不遠, 奏文相考, 則丁丑奏文, 不書姓字. 今番奏文, 亦用丁丑例, 何如? 上曰, 丁丑年, 旣不書姓字, 則今番亦依此例, 可也. 倚天啓曰, 南泰徵·朴纘新·李汝迪, 竝命極邊遠竄事, 及趙聖復請鞫諸臣, 竝令政院, 考出首發人, 拿鞫嚴問, 隨參人, 削奪官爵, 門外黜送事. 措辭見上 上曰, 勿煩. 又啓曰, 疏下六賊, 竝命亟正邦刑事. 措辭見上 上曰, 其中似有稍異於一鏡者, 豈是皆一鏡之黨乎? 昨觀荊佐之招, 似是㤼從之類也. 一倂大辟, 則過矣, 分揀, 可也. 島配之律, 何如? 島配亦減死一等之律, 處分旣定, 則不可以極律論之矣. 鎭遠曰, 然則捧傳旨之意, 敢達. 上曰, 臺啓未準之前, 不捧傳旨, 有前例, 稍待爲之, 可也. 倚天曰, 六賊與一鏡, 一而二, 二而一也. 初以爵秩之高者, 爲疏頭, 故一鏡爲頭, 然其心則無非一鏡之心也. 上曰, 若無一鏡, 則決不得造厥凶慘之擧矣. 旣處一鏡, 則其在脅從罔治之道, 不可無分揀之道, 更勿煩瀆. 倚天又啓曰, 世良亟擧孥籍之典, 以伸王法事. 措辭見上 上曰, 勿煩. 又啓曰, 徐命均·宋寅明遠竄事. 措辭見上 上曰, 若以陰陽二字, 目兩人, 則論事之道, 過矣. 更勿煩瀆. 倚天曰, 終是凶黨中人也. 究其情狀, 則陰護私黨之跡, 傾陷朝廷之計, 萬萬絶痛, 與錫三之罪, 無異同矣. 遠竄之啓, 請賜允許. 上曰, 雖以借令爲言, 然終與錫三之言, 不同, 與錫三同罪爲啓, 則予知以過矣. 倚天又啓曰, 尹志絶島安置事. 措辭見上 上曰, 勿煩. 倚天曰, 昨以父子竝竄, 不忍爲敎, 此甚不然. 此漢陰凶之狀, 已陳於啓辭中, 其他凶惡詭秘之事, 言之, 渠以其父之獨子, 棄其父於謫所, 忙急上來, 其罪旣大. 上來之後, 出沒閃忽, 蹤跡詭秘, 人心危懼, 國言喧藉, 實是國家之憂, 絶島安置之請, 恐不可不從矣. 上曰, 渠雖有不美之事, 父子一時竝竄, 不可矣. 向來慘毒之禍, 亦當有前鑑後戒之道. 蓋志以渠父之獨子, 棄父於謫所, 無端來京, 極涉殊常, 然在國體, 則嚴紀綱, 在修身而已. 不然則雖日竄十志, 何益於爲國乎? 聚會之事, 似是謀逆, 然無贓物而疑之, 至於竄配則不可矣. 倚天又啓曰, 逆儉與賊鏡, 表裏和應, 互相往來, 綢繆謀計之狀, 已出於前日宇寬之招, 而今者儉·鏡交通情節, 若問於益昌子, 則可知之說, 緊出於荊佐之口, 其在嚴鞫體之道, 決不可置而不問. 請益昌子, 拿覈處之. 上曰, 依啓. 倚天又啓曰, 妖巫之子徐斗昌, 卽賊商之傔從, 必貞之至親也. 向來凶黨之締結宦妾, 恣行凶謀者, 斗昌母子, 實爲其谿逕, 內外和應之陰凶情節, 畢露於宇寬之招, 而賊商就拿之後, 亦不敢諱其帶率之狀, 則究覈斗昌, 獄體當然, 而其時乍逮卽釋, 端緖未露, 輿情憤鬱, 久而愈激. 及今儉黨荊佐, 就拿直招, 則其間情迹, 不可不一番窮覈於斗昌, 請徐斗昌亟令拿覈. 上曰, 依啓. 倚天曰, 臣有區區所懷, 敢陳矣. 請李重煥·元日世, 各別嚴鞫. 上曰, 李重煥, 姑勿施刑, 可矣. 鞫獄必審愼, 苟或徑斃, 則似非愼獄之道矣. 向來獄事觀之, 則一番入獄之後, 見殺而後已, 是豈愼獄之道耶? 向來尹梅·徐宗哲之獄事, 足以爲鑑矣. 重煥則有鬧端, 然後可以施刑, 對面質爲之, 可也. 鎭遠曰, 益昌之子, 盡爲拿問乎? 上曰, 不必盡拿矣. 鎭遠曰, 其中長子拿問, 似宜矣. 上曰, 依爲之. 槹曰, 臣伏見全羅監司權詹上疏, 則敢以治逆密網等語, 肆然爲辭. 向來慘毒之禍, 朝家旣已洞燭, 處分嚴正, 昭雪無餘, 而渠猶以逆之一字, 敢爲提說, 顯有眩亂之意, 至於密網云者, 直歸今日事於深刻之科, 斬屍瀦宅等說, 自誇其戕賢手段, 略無顧忌, 其放恣無嚴, 莫此爲甚. 自院中, 欲爲措辭捧入, 而適値晝講, 時刻迫頭, 故纔已捧入矣. 上曰, 其疏以爲, 曾參此等啓, 而獨漏罪籍云, 故循例賜批矣. 治逆二字, 承旨之言, 是矣. 批答還入, 原疏還爲下送, 可也. 槹又曰, 光城府院君祠堂, 今卄五日, 自懷德入京云. 轝丁, 所經各官, 從優題給, 無弊護送, 似合事宜, 故敢達. 上曰, 向來光城府院君子孫, 無老幼而一倂竄逐, 俾絶國舅之香火, 世間, 豈有如此慘刻之事耶? 渠輩少有嚴畏肅廟之意, 顧念仁敬王后在天之靈, 何敢如是毒虐耶? 近日臺啓未嘗及此, 予甚慨然, 久欲一言矣. 其時首發臺臣, 極邊遠竄, 可也. 槹曰, 轝丁事, 何以爲之乎? 上曰, 分付, 可也. 倚天, 進伏于前曰, 臣於筵席畢啓之後, 以光城國舅家子孫, 勿論長幼, 一倂分配, 其時發啓臺臣之用意慘刻, 前古所未聞, 宜有論啓請罪, 而臺閣之上, 尙今寥寥, 予甚慨然爲敎, 臣不勝瞿然慙悚之至. 蓋其臺啓之窮凶慘毒, 不待聖敎, 臣嘗憤惋, 業欲發論, 而目今討逆爲慮, 餘外負犯, 有未暇及矣. 今聖敎至此, 臣之當論不論之失, 於是著矣. 其何敢晏然仍冒於臺次乎? 請命遞斥臣職. 上曰, 一時規警之言, 勿辭, 亦勿退待. 因招槹進前曰, 筵中臺諫啓辭, 無得經宿之意, 前已申飭矣. 昨日啓辭, 今已過午, 尙不書入, 殊無申飭之意, 當該注書拿推, 當該承旨, 從重推考. 罷對諸臣, 以次退出. 光城府院君祠堂, 今卄五日, 自懷德上京時, 轝丁, 所經各邑, 從優題給, 無弊護送事, 全羅監司權詹辭職上疏批答還入, 原疏還爲下送事. 榻前下敎

영조 영조 1년 (1725년 雍正(淸/世宗) 3년 영조 1년 4월 영조 1년 4월 18일

승정원일기 591책 (탈초본 32책) 영조 1년 4월 18일 을유 27/33 기사 1725년 雍正(淸/世宗) 3년尹恕敎 등을 絶島에 圍籬安置할 것, 申致雲 등을 遠竄할 것, 柳重茂를 放送하라는 명을 환수할 것, 孫荊佐를 減死酌處하라는 명을 환수할 것 등을 청하는 朴致遠의 계

○ 司諫朴致遠啓曰, 請尹恕敎, 拿鞫嚴問, 李森, 絶島圍籬安置, 李明彦, 絶島安置, 逆鏡疏下六賊, 亟正邦刑, 前副修撰申致雲, 亟命遠竄, 柳時模·金始鑌, 竝命遠竄. 頃年四大臣聯名之箚, 實出於體先王友愛之仁, 爲先王分勞之意, 渠輩所謂大逆者也. 其所以凶言悖說, 危逼聖躬者, 無所不至, 而其時三司伏閤之啓, 有曰聯箚, 卽是三手中, 一也. 噫嘻痛矣, 渠輩所謂三手者, 有何干涉於聯箚, 而必欲合以爲一者, 明有許多機關, 而其所指逼者, 有不忍言. 當此逆情已露, 懲討方嚴之日, 不可不明覈正法, 以雪聖明之誣, 以洩神人之憤, 而日昨筵中, 或竄或黜之敎, 實是萬萬意慮之外, 輿情益鬱, 公議愈激, 不可以竄黜而懲其罪惡. 請其時合啓首發三司之臣, 與時龍, 一體鞫問, 連啓諸臣, 一倂遠竄. 卽伏見備忘記, 有柳重茂特放之命. 臣於是, 不勝駭惑之至. 夫望招所告, 關係至重, 而重茂, 身爲獄官, 專事掩覆, 至囑問郞, 全不載錄. 罔念獄體之至嚴, 惟恐賊情之或露, 其爲情狀, 萬萬絶痛矣. 及夫王府淑問之下, 託以昏耋, 游辭自解, 終始遮諱, 甘心黨逆之罪, 寧有一毫可恕者哉? 頃日金吾判付, 雖下放送之命, 而旋因本院爭論, 特賜允從, 則聖明亦已俯燭其難貰之狀矣. 況今鞫事方張, 政宜反復窮詰, 不可以無前大霈, 遽議疏釋. 請還收柳重茂特放之命, 請削黜罪人沈埈, 極邊遠竄, 削黜罪人趙鎭禧, 極邊遠竄, 向來按獄諸臣及問郞, 竝令該府拿覈, 儉獄時訊問諸堂及石烈·必貞等同生受嗾毒殺之狀, 竝令鞫廳, 拿鞫嚴覈. 日昨筵中, 有鞫廳罪人孫荊佐減死酌處之命, 而縷縷下敎, 丁寧反覆. 聖意所在, 臣非不知, 而第荊佐之前後直招, 端緖則畢露, 而半呑半吐, 尙多有隱情. 鞫廳請刑, 實循王法, 諸臣爭執, 亦出公議, 則決不容但己. 請還寢孫荊佐減死酌處之命, 仍令鞫廳, 嚴刑得情. 頃於壬寅八月間, 李明誼·權益淳·呂善長等, 身居館職, 聯名陳箚, 凶言悖說, 無所不至, 而乃以賊翬·霍顯·趙高等語, 狼藉說去於箚中, 此是逆鏡凶疏敎文之注脚也. 謄播一世, 萬目俱睹, 而乃於政院日記中, 賊翬·霍顯·趙高等語, 或以墨塗之, 或以刀擦之, 又於玉堂箚子謄錄中, 本箚所載之張, 暗手拔去. 是乃逆鏡事發之後, 明誼等, 自知厥罪之難容, 潛嗾其血黨之在堂后與玉堂者, 欲掩其跡, 乃爲此前所未有之擧, 此正所謂掩耳偸鈴. 況其語意之絶悖, 與逆鏡同一心腸, 論其罪狀, 已極痛惋, 而莫重日記, 用意墨擦, 關係非常, 不可置而不論. 請令政院, 明白査出, 聯箚三人及受嗾用奸之人, 竝命依律勘罪. 答曰, 不允. 末端事, 依啓.

영조 영조 1년 (1725년 雍正(淸/世宗) 3년 영조 1년 4월 영조 1년 4월 18일

승정원일기 591책 (탈초본 32책) 영조 1년 4월 18일 을유 28/33 기사 1725년 雍正(淸/世宗) 3년南泰徵 등을 極邊에 遠竄할 것, 李顯章을 絶島에 圍籬安置할 것 등을 청하는 李倚天의 계

○ 掌令李倚天啓曰, 請前訓鍊都正南泰徵, 前兵使朴纘新, 前副摠管李汝迪, 竝命極邊遠竄, 前後請鞫趙聖復諸臣, 竝令政院, 考出首發人, 拿鞫嚴問, 隨參人, 削奪官爵, 門外黜送, 逆鏡疏下六賊, 竝命亟正邦刑, 命有司, 亟擧世良孥籍之典, 以伸王法, 同知徐命均, 前文學宋寅明遠竄, 前參奉尹志, 絶島安置. 李顯章, 本以奰慝陰凶之人, 作爲逆鏡血黨, 頃年一疏, 語意凶毒, 一則曰趙聖復之疏, 效忠於春宮, 一則曰帝奕我殿下, 孺嬰我春邸, 其他潛圖密旨之說, 極其叵測. 其所謂潛圖者, 潛圖於何地也, 其所謂密旨者, 指何而言也? 其用意之陰凶巧慘, 吁亦甚矣. 噫嘻, 帝奕·孺嬰, 何等昏亂, 何等時世, 而乃敢比擬於兩宮, 略無顧忌, 此豈爲人臣子者, 所敢萌於心發諸口者哉? 實與賊鏡凶疏, 一串貫來者也. 若不快正典刑, 明示八方, 使此等絶悖凶慝之言, 書之史冊, 傳之後世, 後之視今者, 以今日爲何如時也? 論其罪惡, 萬戮猶輕, 而尙今容息於覆載之間, 輿情之憤惋, 久而益激. 請削黜罪人李顯章, 亟命姑先絶島圍籬安置. 惟我聖上, 洞伸誣獄, 前後聖敎, 丁寧懇惻, 凡在瞻聆, 孰不感泣, 而前監司權詹, 敢於辭疏之末, 顯示怨懟之意, 一則曰以向來治逆之論, 驅諸罔測之科, 一則曰密網之布, 無人得免. 噫嘻痛矣, 渠若有一分嚴畏之心, 當此處分嚴正之日, 何敢以此等凶悖之說, 謄諸章牘, 若是其無忌憚乎? 向當逆鏡之赴配也, 路過完營, 詹乃出見, 握手相慰, 接待款洽, 至以四十貫錢文, 二十石米穀, 肆然贐遺, 流涕送行. 伊時目擊之人, 來傳洛下, 聽聞所及, 莫不駭惋. 其甘心黨逆, 肆口誹怨之狀, 萬萬痛惡, 第緣今日懲討之不嚴, 以致此輩之跳踉. 若不嚴加堤防, 則怨國不逞之徒, 亦將接跡而起, 必有乖亂朝廷, 嫁禍搢紳之患, 其在嚴懲惡杜後弊之道, 不可置而不論. 請前監司權詹, 遠竄. 答曰, 不允. 第七件事, 依啓. 權詹, 削黜焉.

영조 영조 1년 (1725년 雍正(淸/世宗) 3년 영조 1년 4월 영조 1년 4월 19일

승정원일기 591책 (탈초본 32책) 영조 1년 4월 19일 병술 24/25 기사 1725년 雍正(淸/世宗) 3년조상을 욕보인 죄와 趙泰采를 배척한 일을 이유로 削職해 줄 것을 청하는 成震齡의 상소

○ 正言成震齡上疏. 伏以, 臣民無祿, 大行大王, 奄棄臣民, 喬山寂寞, 劍舃永閟, 日月遄邁, 榆杏遞火, 伏惟聖上, 哀慕彌新, 益何堪支? 臣雖人微職卑, 亦嘗逮事肅廟, 猥蒙殊私, 擢置諫職, 言論粗率, 亦不譴斥, 先王卽位, 靡[縻]以縣紱, 俾伸祿養, 歲纔一周, 旋賜恩召. 臣承命上來, 中途而遭辛丑臘月之變, 與其時三司諸臣, 同被削黜, 忠良竄殛, 密網潛布, 縮伏田野, 常事畏約, 身命險釁, 又遭父喪, 苫塊欒欒, 苟延喘息. 衰麻纔畢, 而聖明更化, 曾未幾何, 忽蒙騎省除命, 適値國有大慶, 不敢偃息田里, 扶挈殘骸, 趨參賀班, 少伸延頸願死之忱, 而仍因蹲據, 今又一月矣. 蓋臣登朝以來, 首尾七八年, 而再抱拔髯之痛, 閱歷無限變故, 一切世味, 都歸冷淡, 淸班顯職, 夢魂永斷, 黽勉庶官, 亦出一時竊祿苟活之計, 而非臣本志也. 不意薇垣新命, 遽下此際, 又以鞫坐, 天牌繼降, 臣聞命驚惶, 罔知攸措. 今日聖上, 廓揮乾斷, 斥退奸凶, 衆賢彙進, 冤枉畢伸, 而國賊尙假偃息, 天討久致稽緩, 此正臣子沫血飮泣, 奮不顧身之秋也. 臣雖愚昧, 其區區愛君之誠, 出於秉彝者, 有不可泯滅, 則亦何敢逡巡退縮, 違傲恩命, 徒爲自營之計哉? 顧念言責重地, 決非如臣狂愚鹵莽, 已試未效者, 所可堪承, 而在臣私義, 亦有所萬萬難强者. 蓋臣曾忝是職, 不量時世, 妄意擔當, 刺擧人物, 不識回避, 讒謗溢世, 罔有紀極, 怨家乘釁, 敢以白地構誣之說, 上及臣高祖. 蓋臣高祖故副提學晉善, 以宣廟朝經幄舊臣, 不幸値昏朝政亂倫紀斁絶之日, 戊午廢大妃庭請時, 群凶迫脅搢紳, 禍機不測, 而臣祖毅然獨立, 不肯隨詣庭班, 終被竄削之論. 此皆昭載人家日記, 稍識故事者, 皆能目睹口誦, 而彼乃抉摘家庭間不幸之事, 欲爲逶迤延累之計, 嗚呼, 天下寧有是耶? 昔蘇元, 罹上官之獄, 而無損於屬國之節, 郗超, 爲桓溫謀主, 而不害於父鑑之忠, 臣祖獨以有孫不肖, 積忤於世, 而反欲使坐其子之累於身沒百年之後, 豈不痛哉? 仁廟反正之後, 臣曾祖夏昌, 卽除蔭官, 而其弟夏明, 其子楚容, 次第登科, 歷敡淸顯, 皆以臣高祖樹立卓然, 庇及後世之故, 而至於臣身, 乃以自己釁尤, 貽辱祖先. 雖臣祖皭然大節, 人不可掩瑕, 而臣不孝無狀之罪, 無自以贖, 唯有杜門空山, 謹守先業, 不與世人交涉, 庶幾有以少謝先靈, 而今臣縱不能辨此, 亦何忍彈冠彯纓, 復進榮途, 以益人之嗤點, 而累聖朝孝理之化耶? 且臣於頃年疏斥故相臣忠翼公趙泰采, 逮至辛丑, 泰采與三大臣, 知有社稷, 不知有身, 冒犯危機, 贊定大策, 竟中憯鋒, 絶命海島, 其孤忠大節, 可以光耀竹帛, 則臣之前日妄論, 誠所謂以小人之腹, 度君子之心, 而其識見之乖謬, 有不可自掩者. 當今大明赫然, 褒忠雪冤之日, 復使臣, 叨冒言地者, 豈不有傷於殿下愍恤殉國大臣之意, 而臣亦何顔面, 復立於朝著乎? 臣難進之端, 略擧其槪, 如上二者, 而加以草土餘生, 氣血凋耗, 精神昏憒, 年纔踰强, 而鬢白難禁, 尺地步趨, 呼吸便促, 少有酬應, 流汗遍體, 雖無日日疾痛之事, 而似此氣力, 萬無驅策供仕之望. 玆於嚴召之下, 不敢坐違, 謹此隨牌, 來詣闕外, 而反復思量, 終難强顔就列, 不得已投章徑歸. 伏乞聖慈, 諒臣肝膈之懇, 察臣難冒之勢, 亟命鐫削臣職名, 俾靖私義, 且以懲爲人臣逋慢之罪, 不勝萬幸. 答曰, 省疏具悉. 侵詆之言, 何足介意? 悔前自陳, 予庸嘉之. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 4월 영조 1년 4월 21일

승정원일기 591책 (탈초본 32책) 영조 1년 4월 21일 무자 30/33 기사 1725년 雍正(淸/世宗) 3년적임자가 아니므로 遞職시켜 줄 것을 청하는 金祖澤의 상소

○ 全羅監司金祖澤疏曰, 伏以臣之私廟, 久滯鄕閭, 情理實甚悶迫, 因欲奉還京第, 而所居隘狹, 事多苟簡, 尙未果焉. 臣於頃者, 略暴危懇, 冀解職名, 以便省拜矣. 及承聖批, 以勿辭往省爲敎, 臣於是, 不勝感激, 而適値右堂在外, 曹務多滯, 未敢遽爾辭出矣. 近得鄕信, 始欲奉來, 期日已定, 則臣今無事於往省, 惟思奔走於職事而已. 伏聞日昨, 筵臣, 以臣私廟上來時, 轝丁題給之意, 有所陳達, 而聖敎嚴正, 逈出尋常, 至以向來臣家老幼竄逐發論之人, 特施逬裔之典, 此固聖上, 追念臣祖, 仰慰先后之盛德, 而臣聞命以來, 只自感泣, 益不知死所矣. 又於千萬夢寐之外, 聖渥荐降, 授臣以湖臬重寄, 臣是何人, 受恩至斯? 驚惶罔措, 不知攸喩. 仍念臣素乏才能, 且鮮踐歷, 觸事生疏, 不適時用, 雖畀以一邑之長, 尙難望其稱塞, 況此湖南, 物衆而地大, 事繁而務劇, 決非如臣愚迷庸陋者, 所可堪任, 而且臣父·臣兄, 亦嘗旬宣是道, 俱有去後之思, 以臣無似, 不稱名器, 墜落遺風, 必知其目前事矣. 是臣之愧懼震𢥠, 尤倍萬萬者也. 伏乞聖明, 體量能授官之訓, 軫爲官擇人之道, 亟命鐫遞臣職, 回授可堪之人, 以重藩任, 以安微分, 不勝幸甚. 答曰, 省疏具悉. 卿其勿辭, 速往欽哉.

영조 영조 1년 (1725년 雍正(淸/世宗) 3년 영조 1년 4월 영조 1년 4월 22일

승정원일기 591책 (탈초본 32책) 영조 1년 4월 22일 기축 26/32 기사 1725년 雍正(淸/世宗) 3년李重協 등의 沙汰를 청한 일에 대해 옳지 못하다는 비답을 받았으므로 遞職해 줄 것을 청하는 鄭亨益의 계

○ 大司諫鄭亨益啓曰, 衰癃賤臣, 濫叨言責, 絲毫無補, 愧懼徒積, 昨上一疏, 略貢蕘說, 自分其不槪於聖心矣. 不意淵衷快恢, 溫批遄降, 至以可不留意爲敎, 臣奉讀以還, 且感且悚, 誠不知膚淺之見, 齟齬之談, 何以得此於聖明之前也? 第於下款數事, 旣靳允可, 又勤誨責臣誠慙惶, 繼之以訝惑也. 李重協之貽書凶黨, 悔訟諐尤之說, 狼藉傳播, 見棄士類者久矣. 噫, 累年關北, 何心駁論之敎, 藹然德音, 儘出仁厚, 聖意所在, 臣非不知, 而疵謗旣多, 公議甚嚴, 則略加規正, 烏可已乎? 朴致遠, 以己卯名賢之孫, 有壬寅可觀之節, 則凡係淸選, 何所不合? 臣之所論, 意蓋有在, 而聖敎至此, 臣實惝怳, 申聖夏, 不念所生之地, 冒參盟祭, 處義無狀. 其子泣諫, 情亦可哀, 故遣辭之際, 自不得不擧論也. 趙明震, 則其姑母之事, 入於誣獄敎文中, 而不顧情理, 忍參賀班, 此兩人所坐, 俱涉悖義, 削版之請, 可謂失之太寬, 而過重未穩等敎, 極其嚴截, 臣誠愚迷, 終未曉聖意之攸在也. 至於向者疏陳, 其勢固然之敎, 尤出意外, 此輩俱以名閥, 素有定論, 而屈其己意, 苟參凶疏, 論其心迹, 萬萬駭痛, 臣之略略說去, 只請沙汰者, 蓋出忠厚之意, 而聖批中, 至以盛氣侵凌, 良可異也爲敎. 或恐聖上, 未盡俯燭而然也. 臣, 以望七之年, 志氣摧低, 當此大論方張之日, 未效沐浴請討之義, 短疏所論, 語甚零瑣, 而猶未蒙開納, 此不過誠意淺迫, 未能感回之致, 將何顔面, 仍冒臺次乎? 請命遞斥臣職. 答曰, 勿辭.

영조 영조 1년 (1725년 雍正(淸/世宗) 3년 영조 1년 4월 영조 1년 4월 22일

승정원일기 591책 (탈초본 32책) 영조 1년 4월 22일 기축 32/32 기사 1725년 雍正(淸/世宗) 3년情勢와 病勢를 이유로 遞職해 주고 李重協 등을 仕版에서 削去해 줄 것 등을 청하는 鄭亨益의 상소

○ 大司諫鄭亨益疏曰, 伏以無狀賤臣, 百無肖似, 而幸際盛會, 濫叨不敢當之任, 非不知人器之萬萬不稱, 而感激鴻恩, 未敢違召, 强策衰骸, 黽勉出肅, 卽參鞫坐, 仍登前席, 以少效臣子沐浴之義, 而此不過傳誦故紙而已. 如是而其敢望感回天心耶? 此莫非如臣疲軟, 言不足以格君, 誠不足以徹上而然, 豈殿下, 不念王綱之解弛, 容護國賊之罪惡而然耶? 臣罷對歸來, 達夜自訟, 差愧欲死, 實無抗顔周行之意也. 且臣自少善病, 未老先衰, 況今七十之年, 兼得水土之疾, 百病迭攻, 寧日常少, 澟澟有朝夕難保之形, 雖使臣言議風裁, 有可以少補職責, 卽此病狀, 實無奔走供職之望. 伏乞聖明, 特垂哀憐, 亟許鐫遞, 公私幸甚. 臣於乞免之章, 不宜贅陳他說, 而愚忠所激, 略貢蕘言, 惟在聖明之裁處耳. 臣頃參銀臺, 伏見凡公事出納, 雖至微至細之事, 或有差誤處, 則輒勤聖敎, 更鼓過三, 判下不轍. 今日如是, 明日又如是, 憂勤不怠, 乃至於此, 此誠古昔帝王所罕有之盛事, 而至若晝講召對, 殆無虛日, 討論經史, 不自爲勞, 殷宗之終始典學, 周文之日昃不遑, 何以加此? 吾東方太平之治, 自今日基矣. 垂死老臣, 將見德化之盛, 攅祝之衷, 庸有極哉? 第念一日之萬機無窮, 一人之精神有限, 酬應甚殷, 勞弊滋多, 或恐有傷損之患, 此臣之所大懼也. 臣嘗於華館駕幸之日, 陪從往返, 伊時伏見駐輦進茶者數矣. 其時日氣頗熱, 以致煩燥引漿, 則此不過偶然, 而若或有渴漸而然, 則其爲隱憂深慮, 當如何哉? 且伏聞玉候患感之時, 亦不得閉牖穩攝, 此必由火盛之致矣. 臣聞畏風如虎, 爲治疾之良方, 萬望聖上, 克愼節宣之道, 俾盡頤養之方, 則實爲宗社臣民之幸矣. 仍竊伏念殿下, 聖孝出天, 欲遂於無窮, 諒闇之禮, 每於朔望殷奠四享大祭, 雖當愆攝之際, 輒必躬參, 始終如一, 殿下羹墻之慕, 可謂愈久而愈切矣. 殿下嘗以堯·舜之道孝悌而已爲敎, 堯·舜孝悌之道, 我殿下卽有之矣. 其爲慶幸, 誠萬萬也. 但念幽暗之地, 人所不睹, 微密之事, 人所不聞, 其幾旣動, 必將呈露於外, 有不可掩. 此思傳所謂莫見乎隱, 莫顯乎微者也. 故詩曰相在爾室, 尙不愧于屋漏. 伏願殿下, 克致謹獨之功, 以爲天德王道之要, 幸甚焉. 迺者天佑東方, 元良正位, 一再開筵, 令聞已播, 凡在瞻聆, 莫不欣聳. 第伏念出外而接大夫之日少, 在內而親阿保之時多, 日夕之所聞見, 不過鄙俚之語庸瑣之事, 則一曝十寒, 誠非細慮. 夫勸講輔導之任, 雖在賓師, 而貽燕翼子之責, 是在殿下矣. 向日殿下, 特以莊敬二字, 揭名於胄筵之堂, 是殿下以體驗於身心者, 敎誨於儲嗣也. 嗚呼, 此誠堯·舜·禹相傳心法, 而不曾出於三代以後帝王之口者, 豈不盛歟, 豈不盛歟? 然當在稚藐之年, 其親切誘掖之道, 無過於家庭之訓, 殿下若於燕閑之中, 言動事爲, 無一不出於光明正大, 則東宮之耳濡目染, 薰陶成就, 其可量耶? 伏願聖上, 先盡修齊之工, 以爲標的之方, 而常使儲宮, 不離左右, 事事而俾得師法, 言言而俾得承受, 毋令與婦寺輩, 有狎戱之弊焉. 仍念宦妾之禍人家國, 自古而然, 此豈非人主之所可鑑戒處耶? 臣固知聖明之世, 不復有此弊, 而歷觀古今簡冊, 名臣喆輔之陳戒其君者, 莫不以嚴宮禁杜私逕爲言, 而時君世主之虛心樂聞, 而採納其言者, 僅有而罕聞, 此豈非左右之易昵, 而讜言之難入而然耶? 臣之此言, 實涉過慮, 而亦出於憂於未然之致, 自知狂僭, 只增悚蹙. 噫, 乾斷廓然, 群凶已逐, 此誠轉移之一大機會. 昔朱子之告宋孝宗曰陛下者, 我宋之盛主, 而今日者, 陛下之盛時, 蓋萬化更始, 人心顒望之際, 其用人之道, 尤不可以一毫不審, 以駭瞻聆, 夫經幄之職, 責任, 何如? 而如李重協之乞憐訟尤, 重負疵謗者, 濫叨舊踐, 如朴致遠之不有危禍, 言議峻正者, 見遺館錄, 激揚之道, 不當如是, 前府使申聖夏, 以賢相爲父, 以名官爲子, 其處地, 何如? 而不聽諍子之言, 冒參盟祭之列, 德山縣監趙明震, 不顧至親之隱痛, 忍參誣獄之賀班, 司禦金令行, 前衛率金時佐, 以故相臣金昌集一家子弟, 諂附向時凶黨, 言不稱逆集, 其用心行己, 不忍正視. 臣謂此四人, 宜削仕版, 以礪風習, 淸州牧使李潗, 當頃年宦獄之出也. 恐失要職, 巧避疏頭, 同事諸人, 莫不唾鄙, 久處地部, 諂附新堂. 預受價上下之際, 多有隨意操縱之事, 瑣屑之誚, 至今未已. 判官李志逵, 竊憤李潗之謀免疏擧, 乃以篤老之人, 挺身替當, 此則臣之所目見者也. 臣謂罷潗之職, 奬志逵之氣節, 則實不爲無助於廉頑之道矣. 向者金姓宮人請査之議, 實是凶黨罔測之計, 而其時文武蔭, 各有陳章, 彼輩同惡之言, 乃其本色, 固不足一一深誅, 而最可痛者, 蔭仕中平日持論之有殊者, 亦多苟然共參, 其患失反復情態, 甚可惡, 臣謂宜令該曹, 考出疏錄, 一竝沙汰, 而文武蔭中, 棄職不參者, 訪問錄用, 恐不可已也. 一自更化之後, 武弁之出入權凶之門者, 擧懷疑懼, 靡敢自安, 論以情法, 宜施責罰, 而若此之類, 其數甚多, 且與文蔭, 處地有異, 似不可一例深責. 除非大段染汚者外, 蕩垢調用, 恐合於慰悅將士之道, 宜有申飭於兩銓及各軍門矣. 噫, 國賊, 尙未鋤除, 鞫獄亦未收殺, 大臣諸臣, 不遑他事, 民憂國計, 擔閣一邊, 庶事叢脞, 百弊滋興, 臣竊憂歎. 最是刑獄詞訟, 實係王政之大者, 而秋曹之無長官, 殆近一年, 至於隷院, 本有一堂, 而以親病受由下鄕, 還朝無期, 遠方之訟民, 來待滯留, 怨號載路, 不可無變通之道. 亟令廟堂稟旨擧行焉, 臣年已衰矣, 病已痼矣. 神氣摧低, 言辭拙訥, 討逆大論, 未能辦得. 今玆所論, 未免脆弱, 此所謂捨豺狼而問狐狸, 臣猶自愧, 人謂斯何? 然古語云愚者千慮, 必有一得. 伏願聖明, 不以人廢言, 千萬幸甚. 答曰, 省疏具悉. 陳戒之言, 誠甚切實, 可不留意焉? 李重協, 自先朝, 已叨館職, 而累年關北, 復受舊任, 則爾抑何心, 而如是駁論耶? 瀛選, 非他通籍之比, 則豈可但以言議取之乎? 申聖夏·趙明震事, 爾言未免過重矣. 擧子論父, 予未知其穩當, 金令行·金時佐, 則果如疏論也, 誠極駭然, 竝依施削版之罰焉. 李潗事, 爾言是矣, 而日者疏陳, 其勢固然, 則爾之疏中, 盛氣侵凌, 少不顧藉, 良可異也. 勿辭察職.

영조 영조 1년 (1725년 雍正(淸/世宗) 3년 영조 1년 4월 영조 1년 4월 23일

승정원일기 591책 (탈초본 32책) 영조 1년 4월 23일 경인 25/32 기사 1725년 雍正(淸/世宗) 3년金姓 宮人에 대한 상소를 올린 尹恕敎를 拿鞫하여 嚴問할 것, 李森을 絶島에 圍籬安置할 것, 金一鏡 疏下의 6賊을 誅殺할 것 등을 청하는 成震齡의 계

○ 正言成震齡啓曰, 向來金姓宮人査啓之發也, 先王批敎, 旣曰無之, 又曰, 元無而猶且爭執, 經年不已, 中外物情, 固已駭惑, 而尹恕敎之疏, 又突出, 供奉已久所愛亦愛等語, 指意叵測, 遣辭陰凶, 此等情節, 所當嚴加究覈, 不宜徑先酌處. 請命拿鞫嚴問. 李森, 與賊鏡, 結爲死交, 密地追隨, 蹤跡陰秘之狀, 路人之所知也. 至以其弟爲賊鏡之親校, 賊鏡之弟爲渠之密裨, 互托心腹, 潛通謀議, 其身雖二, 其心則一也. 況賊鏡罪狀, 彰著之後, 乃敢送校致贐, 無所顧忌, 渠疏所謂自湖營上來後, 拘於體統, 一番往見云者, 其欺罔掩諱之狀, 尤極痛惡且於國恤初, 人心危疑, 則宿衛之任, 何等嚴重, 而賊鏡之再次突入陣中也. 出送令旗許入, 而反罪執法之將官, 其身爲將任, 交通惡逆之罪, 不可不嚴懲, 卽今處分大定, 中外人心, 宜卽妥帖, 而猶且汹汹未定者, 卽以此賊之密邇城外故也. 其在防患之道, 尤不可一日置之, 請李森, 亟命絶島圍籬安置. 今我殿下, 以肅廟之子, 大行大王之弟, 逮至今日, 光御大位, 承祖宗之付托, 叶臣民之愛戴, 八域鼓舞, 一國慶頌, 今日北面於殿下者, 孰敢有橫生異議於其間? 而李明彦, 乃敢以援立擁立等語, 肆然達之於章奏之間. 蓋其凶計, 出於脅持君父, 使不得措手, 而反欲以堯傳舜受之光明, 歸之於黯黮之地, 少有一分臣子之心, 何敢若是其放肆無嚴耶? 如此凶逆之徒, 不可以極邊遠竄而止. 請李明彦, 絶島安置. 逆鏡辛丑之疏, 尙忍言哉? 實是爲人臣子所不忍聞所不忍言者, 而窮凶情節, 未及究得, 徑先置法, 神人之憤鬱, 已不可言, 而至於疏下六人, 旣與賊鏡, 同聲合辭, 濟其凶逆, 則初無首從之可分, 而特以官秩之高下名次, 有先後而已. 究其心腸, 則一而二, 二而一者也. 鏡賊之勘以次律, 已是失刑之大者, 況使六賊, 尙逭天討, 假息覆載, 是誅一賊鏡, 而尙有六賊鏡矣. 揆以王法, 不可罪同而律異, 論以負犯, 亦不可絶島安置而懲其罪. 請逆鏡疏下六賊, 亟正邦刑. 申致雲, 本以浮薄之輩, 見棄淸議, 凶黨秉柄之日, 㗖以淸顯之官, 遂甘心附托, 欲爲立功自效之計, 遂發先正臣權尙夏追奪之啓, 至以依附巨猾之說, 延誣師門, 復以謂國可讐, 謂君可叛等語, 極口醜衊, 其所爲言, 便同急書. 噫嘻痛矣, 讐國叛君, 何等惡逆, 醜誣儒賢, 雖渠輩常態, 而今乃以此等無倫凶悖之說, 忽地籠加於三朝禮遇一代宗仰之儒賢. 此誠袞·貞·鐫·黯輩所不忍爲之言也. 本院論啓, 今已閱月, 而兪音尙閟, 臣竊惑之. 臣曾伏見肅廟朝, 凡誣詆兩先正者, 輒施以竄配之律. 蓋以尊賢重道之誠, 其懲討此輩, 不得不如是之嚴也. 今致雲所以誣賢毒正者, 有萬萬切痛於彼者, 而殿下顧藉愛護之不已, 至以都尉之孫等說爲敎, 是一都尉, 能庇其不肖孫於身沒百年之後, 而聖考爲斯文峻堤坊之意, 未免隳壞於殿下之手也, 豈不痛哉? 有識切歎, 士林憤惋, 久而愈鬱, 此不可以削黜薄罰而懲其罪, 請前副修撰申致雲, 亟命極邊遠竄. 昨年逆鏡敎文事之始發也, 凡爲殿下臣子者, 孰不驚心痛骨, 沬血共討? 而柳時模, 假托於改撰敎文之請, 謂之不思出處, 金始鑌, 以有心無心等語, 恣意熒惑, 若論其護逆之罪, 與巨源·眞洙, 無甚異同, 而聖上强爲區別, 只命二人遠竄, 處分班駁, 公議抑鬱, 請柳時模·金始鑌, 竝命遠竄. 頃年四大臣聯名之箚, 實出於體先王友愛之仁, 爲先王分勞之意, 而向來群奸, 目以大逆, 其所以凶言悖說, 危逼聖躬者, 無所不至, 而其時三司伏閤之啓, 有曰聯箚, 卽是三手中一也. 噫嘻痛矣, 渠輩所謂三手者, 有何干涉於聯箚, 而必欲合而爲一者, 明有許多機關, 而其所指逼, 有不忍言. 當此逆情已露懲討方嚴之日, 有不可不明覈正法, 以雪聖躬之誣, 以洩神人之憤, 而日昨筵中或竄或黜之敎, 實是萬萬意慮之外, 輿情益鬱, 公議愈激, 不可以竄黜而懲其罪. 請其時合啓首發三司之臣, 與時龍一體鞫問, 連啓諸臣, 一倂遠竄. 頃日備忘記有柳重茂特放之命, 臣竊不勝駭惑之至, 夫望招所告, 關係至重, 而重茂身爲獄官, 專事掩覆, 至囑問郞全不載錄, 罔念獄體之至嚴, 惟恐賊情之或露, 其爲情狀, 萬萬絶痛, 及夫王府淑問之下, 託以昏耄, 游辭自解, 終始遮諱, 甘心黨逆之罪, 寧有一毫可恕者哉? 伊時金吾判付, 雖下放送之命, 而旋因本院爭論, 特賜允從, 則聖明, 亦已俯燭其難貰之狀矣, 況今鞫事方張, 政宜反覆窮詰, 不可以無前大霈, 遽議疏釋. 請還收柳重茂特放之命. 故相臣金壽恒之碩德雅望, 故判書臣金昌協之邃學淸操, 實是三朝之元輔, 一代之宗師, 雖以奸凶媢疾之輩, 亦不敢有所疵摘, 而乃於領議政臣金昌集被禍之後, 敢生粧撰汚衊之計, 凶毒之論, 勒加俎豆之地, 士林之憤痛, 庸有極哉? 幸賴聖鑑照燭, 旣命復享, 則當初發論之人, 不可以削黜薄罰, 有所懲戢. 請削黜罪人沈埈, 極邊遠竄. 趙鎭禧之聽嗾逆鏡, 甘心善類之狀, 萬萬絶痛, 而至於搆殺故參判臣洪啓迪之事, 尤極慘矣. 啓迪, 身居喉司之長, 力遏北門潛入之奸, 因此而一邊凶徒, 尤益切齒, 憑藉鞫招無根之言, 直請拿鞫, 稟處命下, 而操切愈急, 終使撲殺而後已. 其憯毒之罪, 有絶痛於他人者, 到今昭雪復官之後, 不可削黜薄罰而止. 請削黜罪人趙鎭禧, 極邊遠竄. 向來群奸之誣成獄事, 戕殺諸臣之狀, 聖明之所已洞燭, 而今僚臺, 其時久在逮囚中, 有一二目覩者, 張世相之捧招下獄也. 右右[左右]邏卒, 寂無唱喝之聲, 前後擡曳, 已非生人貌樣, 心甚怪之, 問于過去府隷, 則答曰已斃矣. 噫, 奉君命而按獄, 何等重大, 而忍將已死之人, 誣成結案之招, 以濟其憑藉屠戮之計, 據此一事, 餘可推知, 況今李萬俊, 旣已直招於淑問之下, 則巧慘情節, 尤彰著無餘, 其構虛成案之罪, 不可不嚴懲. 請其時按獄諸臣及問郞, 竝命該府拿覈. 頃年妖婢逆宦之罪惡, 旣已彰露, 神人所共憤, 則爲廷臣者, 所當驚心痛骨, 傳旨之下, 趁卽奉行, 以覈其陰兇情迹, 而石烈·必貞, 則成命旣下, 而猶且故爲遲遲, 或在家而使之自死, 不得已拿來其將死之一婢, 而未及究問而旋斃, 有道·尙儉, 則訊問之時, 微發其端, 欲吐其和應之情節, 則急喝左右吏卒, 輒令撞口嚴飭, 執杖邏隷, 高打脛骨, 使不敢言, 冀其速斃. 此亦僚臺之所目覩, 而不勝憤惋, 欲於獄中上書者也. 況聞外人知之之語, 出於宮僚, 直請正刑之擧, 亦發於前席. 噫, 讒間兩殿, 作變宮闈, 何等大逆, 而不究凶謀之陰秘, 惟恐端緖之或露, 緩緩拿來, 急急了當, 其內外互相締謀之迹, 昭不可掩. 請檢獄時訊問諸堂, 命該府拿覈, 石烈·必貞等同生受嗾毒殺之狀, 竝令有司, 嚴覈正罪. 日昨筵中, 有鞫廳罪人孫荊佐減死酌處之命, 臣固知聖意之有在, 而第荊佐之前後直招, 端緖則畢露, 而半呑半吐, 尙多有隱情, 鞫廳請刑, 實循王法. 諸臣爭執, 亦出公議, 則決不容但已. 請還寢荊佐減死酌處之命, 仍令鞫廳嚴刑得情. 廣興奉事金壽龜, 本以無識之人, 欲爲夤緣拔身之計, 凶黨盤居之日, 投進一疏, 極其凶慘, 以猾愎醜悖之目, 汚辱先正, 以射天篡奪等語, 加之忠賢, 至擧仁弘·章·蔡等事, 沕淪成說, 首尾一貫, 其所指擬, 萬萬無倫. 至於黃昱·金范甲, 稱以館儒, 相繼陳章, 凶言悖說, 一如壽龜之罪, 如此黨凶毒正之流, 若以其人微而置之, 則恐有傷於聖朝尊崇先正之意, 而斯文世道之憂, 有不可勝言者. 請廣興奉事金壽龜, 極邊遠竄, 黃昱·金范甲, 遠配. 向來群凶柄國, 恣行欺蔽, 一切以變革先朝之處分爲能事. 如鄭壽期之疏卽其一也. 曾在戊戌, 因韓泰東子祉訟父之疏, 我聖考, 特下備忘, 斥泰東以不正, 斷祉以護逆, 至施削黜之罰. 噫, 當聖考釋政靜攝之日, 特於此事, 親降處分者, 蓋出於辨忠逆峻堤坊之意, 辭嚴而意正, 則爲臣子者, 何敢萌眩惑變易之心哉? 壽期乃於仙馭賓天聖子嗣服之後, 爲泰東輩游辭營救, 至以收還不正等字爲請. 噫, 當日聖敎, 炳若日星, 照人耳目, 則渠豈有不知之理? 而泛稱以書批, 直請收還者, 固已萬萬痛惋, 而其後避辭, 又以今始聞之, 則伊日書答, 無此二字爲言, 而先朝聖敎, 略不提及, 以爲閃弄眩幻之計. 渠旣聞批旨之所無, 則獨不聞備忘中所有乎? 其欺蔽聖聰, 弁髦先旨之罪, 不可不嚴懲. 請鄭壽期, 極邊遠竄. 引嫌而退, 意在責勵, 非爲已甚, 未安之敎, 何必爲嫌? 請大司諫鄭亨益出仕. 避辭見上 新除授司憲府執義鄭宅河, 時在全羅道井邑地, 掌令蔡膺福, 時在忠淸道牙山地, 請竝斯速乘馹上來事, 下諭. 答曰, 不允. 處置事及下諭事, 依啓.

영조 영조 1년 (1725년 雍正(淸/世宗) 3년 영조 1년 4월 영조 1년 4월 24일

승정원일기 591책 (탈초본 32책) 영조 1년 4월 24일 신묘 43/24 기사 1725년 雍正(淸/世宗) 3년鄭亨益이 論啓하여 배척한 자신의 아버지 申聖夏의 일에 대해 해명하며 遞職하고 朝籍에서 刊削해 주기를 청하는 申昉의 상소

○ 慶尙監司申昉疏曰, 伏以臣於夢想之外, 濫叨嶺臬之除, 惶霣震惕, 蹙伏累日矣. 得伏見大司諫鄭亨益疏避, 追提臣父聖夏年前一事, 其所論斥, 無復餘地, 臣於是, 誠不勝痛迫之至. 向來凶黨, 戕殺士類之慘毒, 尙忍言哉? 臣父於誣獄一款, 其所憤痛冤傷之心, 實有倍於他人者, 則及其盟祭之設行也, 豈有一分勉參之意? 而不但其時禍網彌天, 芟夷斬伐, 在於毫忽, 且勳嫡之參於盟祭, 其式甚嚴, 雖在流配之中, 亦令必參, 非如他職事之解其職, 則可免者, 況其進參, 非有自我而是非可否者, 雖知本事之冤誣, 有難自伸其意見, 只遵舊例, 陪從祭班而已. 至於歃血之時, 則不爲入參者, 實出於不護[獲]已也. 然自是以後, 臣父每以此爲重不幸, 而深自歉然, 旋卽退處窮鄕, 屛絶人事, 不踏門外一步地. 雖因舊例, 乃有陞秩之擧, 而稱號服色, 不以資級自居, 以至勳嫡常祿, 無論在京在鄕, 循例頒給者, 而亦不領受, 中間再有除命, 率皆六七控免, 必遞乃已, 至被必欲不仕聖明之斥於凶黨. 逮夫朝著淸明之後, 亦不以無故人自處, 則此可見臣父之本意, 故儕友之間, 知其事狀者, 推其苦情, 深加相諒矣. 今玆臺言, 不少徐究, 僇辱備至, 而至若不聽泣諫等說, 尤是意慮之所不到. 噫, 自其事過後言之, 律止竄謫, 而當初盟祭之將行也. 凶黨之所以嚇喝者, 無所不至, 若有不參者, 必欲鞫問之說, 先聲喧播. 人所共聞, 彼輩所爲, 不可以常理責之, 則末後禍色, 誠難料測, 爲人子者, 願其父之得免駭機, 幸保無事, 卽常情之所當然, 豈有勉其觸犯危禍, 而至有爭與諫之理乎? 揆諸人情, 萬萬無此, 此則不但全非實狀, 誠非人子所忍聞者, 雖使他人見之, 亦將掩目, 顧臣情理之痛切, 當如何哉? 此莫非臣不肖無狀. 立朝以後, 初無一事小塞顯親之義, 今此所遭, 實是從古所罕有所罕見者, 俯仰靡措, 求死不得, 至於遲回世路, 眷係名利, 苟然蹲冒, 夫豈人理之所可出者哉? 自今以後, 唯有歛迹遠形, 退伏故山, 父子相守, 以畢餘生而已. 念臣遭逢聖明, 最荷眷知, 圖報之忱, 糜粉爲期, 不幸今日, 遽遭狼狽, 區區畢忠之願, 無地自效. 言念古人未忍便訣之語, 不覺感涕之自零也. 至於職名之濫猥, 責任之難塞, 有不暇言, 臣之情地, 其亦慼矣. 玆暴情懇, 仰干宸嚴, 伏乞天地父母, 俯垂哀憐, 鐫臣見帶之職, 仍命銓部, 刊臣姓名於朝籍, 勿復檢擧, 以靖私義焉. 答曰, 省疏具悉. 嶺臬新命, 委寄非偶, 臺言過當, 予已知之. 磨而不磷, 湼而不緇, 乃聖人之語也. 一時參祭, 本非其志, 則情外侵詆, 於我何嫌? 卿之以此終若解免, 則是卿父眞有其過者, 然豈明卿父之志意哉? 卿勿過辭, 速往欽哉.

영조 영조 1년 (1725년 雍正(淸/世宗) 3년 영조 1년 4월 영조 1년 4월 25일

승정원일기 591책 (탈초본 32책) 영조 1년 4월 25일 임진 16/24 기사 1725년 雍正(淸/世宗) 3년질병 때문에 赴任할 수 없으므로 遞差해 주기를 청하는 趙觀彬의 상소

○ 江華留守趙觀彬疏曰, 伏以臣之至今頑然, 苟存視息, 已非人理, 其得罪於孝理之下大矣. 臣以何面目, 見當世之人, 亦何面目, 入對威顔於咫尺之地? 而臣以罔極之痛, 荷罔極之恩, 則在人子之情, 在人臣之義, 安得不一造天陛, 以伸萬萬感激之忱? 而慈天密邇, 衷情掩抑, 只以罔極二字, 仰對於恩諭之際, 又敢以後日登對, 更暴下懷, 有所陳白? 而第念臣殘疾之狀, 聖鑑, 想已下燭, 其不可冒赴見任, 使保障重務瘝廢, 而仰負我聖明不棄其孤之盛德則決矣. 至如臣卽今私義, 不忍與君父之讎, 共戴一天者, 則義理明白, 便是天地間大經大法, 臣雖不孝無狀, 臣豈忍爲此哉? 伏乞聖慈, 天地父母, 俯察臣血心, 亟賜鐫遞, 以便公私焉. 臣猶瞻天望聖, 未忍便訣, 遲回於城輦之間, 臨疏悲咽, 不能畢瀝肝血, 臣誠不勝崩迫隕越之至. 答曰, 省疏具悉. 日昨筵席, 見卿登對, 如見先卿, 而愴悼之懷, 彌日不定, 卿雖疾恙, 便養沁府, 自可差愈, 卿勿過辭, 須卽赴任.

영조 영조 1년 (1725년 雍正(淸/世宗) 3년 영조 1년 4월 영조 1년 4월 25일

승정원일기 591책 (탈초본 32책) 영조 1년 4월 25일 임진 18/24 기사 1725년 雍正(淸/世宗) 3년老母의 病勢를 이유로 兼帶한 捕盜廳 등의 職任을 모두 遞差해 주기를 청하는 申光夏의 상소

○ 司直申光夏疏曰, 伏以臣年少武夫, 百無一能, 猥藉先蔭, 荐膺摠戎捕廳之任, 臣感激恩私, 不敢控辭, 黽勉承命, 而揣量才分, 萬無承當之望, 夙夜憂懼, 罔知攸措. 第臣區區之願, 惟在竭盡精力, 奔走職事, 庶免忝祖之譏, 少效涓埃之報, 而臣家有老母, 素抱宿病, 自西邑遠行之餘, 病狀添劇, 長在床席, 臣無他兄弟, 晝夜扶將, 以此情理, 不暇念及於職務, 閑漫文簿, 猶或時時酬應, 而至於捕廳治盜一節, 必須逐日開坐, 設機措置然後, 庶可鉤得賊情, 奸究少戢, 而臣之母病, 如上所陳, 斷無赴衙之勢, 虛縻數月, 作一閑局, 臣心之惶隕悶蹙, 固不可言, 而其在朝家治盜之政, 決不當若是其疎虞也. 玆不得不仰首號龥, 悉陳情悃. 伏乞聖明, 特察臣情理之萬萬難强, 所帶兩任, 一倂許遞, 以便公私, 不勝幸甚. 答曰, 省疏具悉. 卿勿過辭, 救護母病.

영조 영조 1년 (1725년 雍正(淸/世宗) 3년 영조 1년 4월 영조 1년 4월 25일

승정원일기 591책 (탈초본 32책) 영조 1년 4월 25일 임진 20/24 기사 1725년 雍正(淸/世宗) 3년질병을 이유로 새로 제수된 大司憲과 兼帶한 贊善 등의 職任을 모두 거두어 줄 것을 청하는 金榦의 상소

○ 大司憲金榦疏曰, 伏以臣濫叨匪分, 屢辱召命, 而疾病沈痼, 一未祗承. 至於宣冊大禮, 亦未趨班, 猥陳一疏, 略暴危悃, 席藁私次, 恭竢譴何, 臣疏未達, 而又於此月初八日, 祗奉初三日左副承旨成貼書狀, 以臣爲司憲府大司憲者, 兩朔之內, 異數稠沓, 舊職未遞, 新命續至. 噫, 臣是何人, 有罪而獲寵, 求免而反得, 臣益用惶駭, 罔知攸措也. 臣聞凡受惠於人者, 稱其分則安, 過則不安, 則不安, 過之甚則逡巡, 辭避而不敢當, 蓋天賦物性, 各具良心, 於其所, 不當得處, 則羞恥之心, 自然而生故也. 臣本碌碌無用之一庸人也. 少嘗出入於先正之門, 而資稟凡下, 志氣不强, 雖或從事於章句之末, 而初無所得於着實之地, 今至白首垂死之年, 依然是昔日儱侗樣子, 且早嬰奇疾, 特地澌綴, 氣息奄奄, 常若不保朝夕, 此皆臣之實狀也. 其知識筋力, 比之恒人, 萬萬不逮, 而顧此所叨之職, 責任甚重, 地望自別, 在臣賤分, 卽所謂過之甚者, 臣雖不肖, 惟其羞恥, 一段根於本心, 自有消磨不得者, 則何敢於此, 晏然而冒當哉? 卽今政化維新, 懲討方嚴, 凡可以補袞闕而振頹綱者, 求之朝端, 自有其人, 而迺以如臣庸陋衰昏者, 苟然充數, 是無異於以宗廟之犧牲, 饗鶢鶋也, 章甫之文章, 施越人也, 豈非不似之甚乎? 臣不直爲私義狼狽, 實爲朝家名器惜之也. 臣聞命之後, 寢食俱廢, 畏天愧人, 無地處躬, 玆將肝膈之言, 仰龥嚴廬之下. 伏乞聖慈, 察臣人器之不稱, 諒臣疾病之難强, 將臣新授職名, 亟許鐫免, 所兼經筵贊善之任, 亦乞一倂收還, 以安微分, 以延殘喘, 實天地終始生成之德也. 臣無任祈懇切祝. 答曰, 省疏具悉卿懇. 日者批旨, 已諭予意, 而只緣誠淺, 莫回高蹈之志, 愕然之極, 無以爲諭. 噫, 今日望卿者, 豈特若大旱之望雲霓歟? 古之隱逸之士, 或布衣而入廷, 或登陛而不拜, 豈可以高官美爵, 致其巖穴之士乎? 此必卿因職名而尤辭也. 曲循卿願, 許遞風憲之職, 以軍職召卿, 其雖蔭官, 亦已登筵, 卿旣行仕路, 又帶職名, 一番上來, 於卿有何難便之端哉? 予雖誠淺, 欲致卿之心, 亶出心腹, 卿其體予至意, 幡然就途, 用副如渴之望. 仍傳曰, 遣史官傳諭, 與之偕來.

영조 영조 1년 (1725년 雍正(淸/世宗) 3년 영조 1년 4월 영조 1년 4월 25일

승정원일기 591책 (탈초본 32책) 영조 1년 4월 25일 임진 23/24 기사 1725년 雍正(淸/世宗) 3년引見에 李楫 등이 입시하여 使臣에게 分給한 銀貨의 邊利를 減除하는 문제, 員役등이 冠服을 가지고 가도록 申勅하고 定式으로 삼는 문제 등에 대해 논의함,

○ 乙巳四月二十五日辰時, 上御進修堂. 三使臣·咸鏡監司留待引見時, 正使礪城君楫, 副使權𢢜, 書狀趙文命, 左副承旨李挺周, 假注書趙泰彦, 記事官張世文, 記注官陳翼漢, 咸鏡監司兪崇, 掌令李倚天, 正言成震齡入侍. 三使臣及承旨進伏前. 上謂三使臣曰, 卿等, 受重任出疆, 知其必善竣事而還, 須盡心爲之也. 正使曰, 如臣不肖, 掌此專對之重任, 豈不欲竭誠效事? 而彼國人心, 與古有異, 無事爲之, 未可預期, 以是爲慮矣. 副使曰, 小臣, 本無肖似, 猥膺是任, 義同往役, 故不敢謀避, 而使事旣重且大, 實無稱塞之望, 不勝惶愧. 正使所啓, 臣等, 今方奉命出疆, 而使事重大, 以數小銀貨, 實難周旋, 故頃日請對時, 以一依辛丑年例分定事定奪矣. 平安監兵營所分定者, 至於二萬兩之多, 而似聞關西形勢, 有難盡數出給云, 事甚狼狽. 狀聞之際, 必有遲滯之患, 終不得準數出給, 則行中分給銀貨, 勢將加出斂以用, 邊利, 則減除, 何如? 副使曰, 今此公貨加分定時, 加定二萬兩於關西者, 可想各司蓄儲之罄竭, 而關西形勢, 臣所詳知, 二萬兩銀貨, 實無辦出之路, 其勢不得不加出斂取用, 前頭還報時, 許除邊利, 似爲合宜矣. 上曰, 今番奏請之行, 比他尤重, 向日加定之數, 監兵營充數出給, 似未可必, 當令廟堂, 申飭本道, 而如未得去, 則依所奏除邊利, 可也. 榻前定奪 出擧條 書狀所啓, 小臣, 職掌檢擧行中, 事雖微細, 關係則大, 敢此定奪. 衣冠制度, 固爲重大, 而至於冠服, 尤爲重矣. 員役輩, 嫌其添卜, 冠服, 不爲持去, 入彼中後貰着戱子所用高麗樣子紗帽衣帶, 而所見, 極爲駭然, 故胡人, 亦必指點而侮笑之, 其爲愧慙, 莫此爲甚. 卽今一天之下, 中華制度, 獨存於我國, 彼人之尊敬我國, 亦以此華制故也, 而今乃如是, 不可無申勅之道矣. 今行則小臣, 已爲知委一行, 俾勿如前, 而但無定奪之擧, 則似難永久遵行, 故敢此仰達, 以爲永久定式之地矣. 上曰, 許多員役, 難於持去, 然我國, 獨有中華之制, 而如是駭異, 今番則各別申勅, 此後, 仍爲定式, 可也. 出擧條 又所啓, 義州刷馬雇人等, 入彼中後, 以偸竊爲能事, 至於衣胡衣履胡履食胡食以去, 故彼人, 若見高麗人, 則如逢强盜, 此非但辱使行, 其爲貽辱於國家, 莫此爲甚. 古之識者, 見一人而知其國, 此蓋關係風俗之一端, 不可無各別變通之擧. 臣意, 則其中尤爲無良者一人, 使行回還時, 爲先梟首後, 入於館所, 似合於懲礪之道, 而但不敎之民, 猝然行法, 亦涉輕遽, 今番預先知委此意於雇人輩, 三令五申之後, 猶復如前, 則梟示之律, 不可不行, 故敢此仰達. 上曰, 此事係關風俗, 所奏好矣. 第不敎之民, 不可一時行法, 今番申勅之後, 如有尤甚者, 渡江後狀聞處置, 日後使行時, 則如此之類, 先梟示後啓聞事, 定式施行, 可也. 出擧條 又所啓, 邊門開閉, 異國交市, 極爲重大, 而義州府, 以運餉等名目, 入送商賈, 多貿燕貨而來. 然團練使回還人馬, 足以運來卜物, 而每以未及推來爲言, 商賈輩, 以其言, 呈訴義州府, 則義州府, 亦有所利, 報備局許之, 以致柵門再開之擧, 其爲寒心, 莫此爲甚. 近來義州府弊瘼, 多有可革之端, 然未及盡達, 而至於此事, 邊門不嚴, 關係甚重. 此後則義州府, 雖有所報於廟堂, 廟堂不許追入, 設有卜物之未推來者, 後使行時, 入送推來, 未爲不可, 似合嚴邊境之道, 故敢此仰達矣. 上曰, 自前驛官, 無追後出來之事, 而近來如此, 上副使之意以爲, 何如? 正使曰, 邊門之不嚴, 果如趙文命所奏, 而後使行時, 入送推來, 亦有弊矣. 副使曰, 團練使瀋陽買賣之事, 非今似今, 團練使, 自瀋陽出來時, 所貿物貨, 未能盡爲載來. 故出來後, 又送延卜, 以致柵門濫雜之弊, 書狀所達, 蓋欲嚴防此弊也. 上曰, 書狀所達, 欲嚴邊門, 其言好矣. 然若無延卜, 則難以運來, 而出來後更送, 則旣有不嚴之端, 後行推來, 則亦不能無弊, 今番則各別申勅, 回還後定式, 可也. 副使曰, 瀋陽買賣入送之物, 團練使次知, 略有所出斂, 以爲其酬應之資, 而非所關涉於使臣一行者也. 禁其私貨, 則必不敢多數入去矣. 上曰, 使臣行中, 卜物同入乎? 否乎? 書狀所達, 只言私商之卜乎? 李挺周曰, 臣曾以使行入去, 又待罪灣府, 故詳知此事矣. 瀋陽商賈, 自管運餉, 有入送之規, 而瀋陽物貨中, 唐駄有利, 多數貿來, 卜重之故, 駄數甚多. 使行時入去人馬, 不能盡爲載求, 延卜之追後入送, 蓋以此也. 與使行員役持去之貨, 名目各異, 使行時不得出斂矣. 上曰, 瀋陽入去之物, 非使行中物, 則依所奏申勅, 可也. 出擧條 上曰, 萬里專對, 更有可奏之事乎? 正使曰, 無他可奏之事矣. 上曰, 奏文·咨文兩本中, 以初本爲之, 而彼人, 終始爭執, 則雖不得已爲之, 不然則以初本爲之, 可也. 正使曰, 頃日親承下敎矣. 當某條以初本爲之, 而迫不得已, 則以不書之本爲之耳. 上曰, 當此暑炎, 萬里銜命, 國事則固知順成, 而上使之事, 予已知之, 惟冀無事往還也. 正使曰, 上敎至此, 惶感無已. 副使曰, 小臣, 身有痼疾, 無事還來, 誠未可知, 而王靈所曁, 庶幾無事而還矣. 正使曰, 今日遠違天陛, 下情缺然, 不可勝達矣. 李挺周啓曰, 咸鏡監司, 今方留待入侍事, 敢達. 上曰, 出送注書, 咸鏡監司招來, 兩司同爲入侍事分付, 假注書趙泰彦承命出去引入. 咸鏡監司兪崇進, 伏前啓曰, 臣以庸瑣之才, 叨此重寄, 況此五年之後, 復授是任, 實出聖簡之非偶, 豈不欲殫竭心力, 報效其萬一? 而志慮空疏, 難望稱塞, 恐孤朝家委寄之意, 惶慙何達? 今承引見之渥, 尤不勝隕惶. 第北門鎖鑰之重, 有非他道之比, 控制之方, 不容少緩, 而近聞軍政疏虞, 殆不成樣, 朝家固圉之策, 專在於此. 臣意則關防要害之處, 別勅軍政, 以是嚴加黜陟, 守令貶目之意, 敢達. 上曰, 五年之間, 再授舊任, 可謂希貴[稀貴], 而關北藩臬之任, 爲任尤重, 下去之後, 體此留待之意, 盡心爲之. 所奏好矣, 依爲之. 出擧條 又所啓, 聖敎如此, 敢不殫竭萬一耶? 頃聞禦營大將張鵬翼之言, 則李載恒, 爲吉州牧使時, 加設六哨軍兵, 非得生新之軍, 率多以各鎭堡己亥軍丁及其他色目軍卒, 混入於充數之中, 疊役居半, 宜加釐正云. 柴世宗有言, 兵, 務精不務多, 可謂知用兵之要道, 若以新得之軍, 加設六哨, 則實爲邊上之得力, 而萬一疊役居多, 則徒有添兵之名, 而誠無加得之實. 小臣下去後, 發關本州, 詳得其事實, 如有疊役, 則啓聞査實爲計. 李載恒, 素有吉州善治之名, 必不至如是, 而旣有所聞, 故敢達. 上曰, 依爲之. 又所啓, 北路軍丁, 惟親騎衛號稱, 健卒器械弓馬, 極其精强, 而都數止於一千四百餘名, 雖云精悍之卒, 以此三百餘名, 能成捍衛之功乎? 臣意則更加募得, 依北營所屬之數, 以七百名爲限, 以壯邊鑰, 未知何如. 上曰, 依爲之. 李挺周曰, 兪崇所達, 宜矣. 吉州以北則兵營次知, 以南則監營次知, 彼此相當矣. 小臣, 謫居明川時見之, 則北路軍政, 皆誤, 至於親騎衛, 實爲精兵加抄之說, 好矣, 而監營, 獨爲加抄, 則兵營管下, 必將失望, 亦使兵營, 一體加抄似宜矣. 上曰, 監司下去後, 見其勢而爲之, 可也. 兪崇所啓, 城津, 在於磨天嶺底, 爲北路要衝, 地形之控扼, 當爲直路關防中第一. 臣季父故判書臣得一按道時, 圖上形便, 請設防禦僉使, 以秩高武臣差送, 設置方略甚備. 其後因吉州牧使之有力, 還奪防禦, 今作無用之地, 實爲可惜. 臣曾在辛丑冬, 拜是職時, 朝家使之往審形便, 狀聞變通矣. 聞至今抛棄云, 臣於秋巡時, 另加審察其便否, 狀聞後, 令廟堂稟處, 何如? 上曰, 卿之季父所創, 想必慣聞, 而凡事有古今之異, 下去後, 觀其形勢, 圖上方略爲之, 可也. 又所啓, 關防雖好, 有兵食然後, 可以固守, 此古人之募粟募兵於邊塞者, 良以此也. 城津, 居北路之要中, 若多儲軍糧, 則非但緩急之足恃, 本道或値凶歉, 則分餉南·北道, 實爲便利. 判書臣尹憲柱, 爲方伯時, 欲於城津近處, 儲穀萬餘石, 以爲荒歲之資云, 其言, 信有意見. 臣見本道謄錄, 則還穀數多之邑, 居多, 以慶源一邑言之, 還穀, 多至五萬餘石, 當此登熟之歲, 除出沿海邑還米萬餘, 移儲於城津, 則似好. 此亦秋巡時, 詳察狀聞爲計. 上曰, 依爲之. 又所啓, 六鎭守令, 不可專以武臣差送, 必以文武交差, 文臣則以有風力彈壓者, 擇差, 何如? 北評事之以堂下極望人差送者, 意非偶然, 卽今則經幄苟簡, 未免還仍. 臣曾見差送之人, 多不樂赴, 旣差而還仍京職, 乍赴而旋歸, 多作空窠, 殊無彈壓之意, 此宜聖上留意之處, 而守令若交差, 則亦可慰邊民之望, 第邊地守令, 率多壓避[厭避], 必欲生事圖遞, 不得已啓罷, 則適中其願, 臣意則守令犯科者, 大段則或可啓罷, 而故犯者, 則勿罷, 決杖於北兵營, 以視操縱之權, 似合事宜. 上曰, 旣有朝令, 文武交差, 則其令銓曹擧行焉. 北評事則自是玉堂·吏曹出入之人, 故多不下去, 若然則設官分職之意, 果安在哉? 亦令廟堂, 申飭焉. 兪崇曰, 邊倅故犯之類, 尤爲可痛矣. 上曰, 雖以向時吉州牧使趙儼事觀之, 可知其故犯也. 如此之類, 則當有處置之道矣. 兪崇曰, 決杖之法, 不可廢矣. 上曰, 所謂決杖, 施於何許罪耶? 兪崇曰, 施於還上居末及濫率等罪矣. 向者宋寅明, 以屠牛事, 狀請決杖, 蓋隨其所犯而狀聞者也. 臣亦下去後, 隨所犯, 當以決杖狀聞, 自上參酌, 分付, 何如? 上曰, 依爲之. 崇曰, 此一款, 亦出擧條, 何如? 上曰, 依爲之. 李挺周曰, 兪崇, 以六鎭守令, 文武交差之意, 旣有所達, 而非徒六鎭, 明川府使文武交差事, 先朝旣已定奪, 以文武差出, 其時府使, 設養士廳, 勸課儒生, 不過數年, 頗有其效矣. 厥後不爲交差, 連以武臣差送, 一邑士子, 大失所望矣. 與六鎭, 一體交差文武, 何如? 上曰, 依爲之. 竝出擧條 兪崇所啓, 本道俱是實邊之地, 雖他奴婢, 元無收貢之規, 或以膳物爲名, 而推奴之客, 虐政多端, 邊民尤爲難支. 臣意則咸關以北, 勿許推奴, 何如? 上曰, 依爲之. 出擧條 又所啓, 本道如有民弊之可祛者, 則臣當赴任後, 條列啓聞計料, 而臣三年謫居淸州地, 生民之困瘁, 莫甚, 些少弊瘼, 臣不暇一一煩陳, 而以量田一事言之, 當初執量, 極其不均. 且慮結卜之不及於舊量, 執等甚高, 此已邑民之難堪處, 皆願還用舊量, 民情之切悶, 可知. 且量時, 以二三年內可合耕處, 入於正田, 今已累年元無起墾之處, 白地徵稅, 民間以此尤極呼怨, 朝家亦慮此弊, 使之改量, 而尙今因循不改, 歸怨於朝家, 故敢達. 宜令道臣, 申勅本牧, 斯速改量, 未知何如. 上曰, 令廟堂, 稟處. 出擧條 李挺周所啓, 臣竄謫北關時, 稔知民弊, 故敢達矣. 北關, 旣是豐沛之鄕, 又爲關防重地, 朝家軫念, 與他道有別, 而北關弊端, 有不可不變通者. 人蔘·牛黃等貢物, 以邑之大中小, 三等分定, 而大邑田結或有不及中邑者, 中邑田結, 或有不及小邑者, 其爲不均, 甚矣. 大抵貢物, 皆出於田結, 而但從邑之大小, 不問田結之多寡, 民之稱冤, 其勢固然. 道臣, 今方入侍, 自上, 特爲分付, 以田結摠數, 平均磨鍊, 何如? 兪崇曰, 此弊, 小臣, 亦已聞之矣. 上納貢物, 宜從田結, 而北關則不然, 以邑之大小, 使之應役, 殊甚不均. 小臣下去後, 狀聞變通, 何如? 上曰, 依爲之. 出擧條 掌令李倚天進伏. 上曰, 承旨先爲別諭於監司, 可也. 承旨讀別諭畢. 李倚天所啓, 請前訓鍊都正南泰徵, 前兵使朴纘新, 前副摠管李汝迪, 竝命極邊遠竄. 措語見上 上曰, 勿煩. 請前後請鞫趙聖復諸臣, 竝令政院, 考出首發人, 拿鞫嚴問, 隨參人, 削奪官爵, 門外黜送. 措語見上 上曰, 勿煩. 請疏下六賊, 竝命亟正邦刑. 措語見上 上曰, 勿煩. 請命有司, 亟擧世良孥籍之典, 以伸王法. 措語見上 上曰, 勿煩. 請同知徐命均, 前文學宋寅明遠竄. 措語見上 上曰, 更勿煩瀆. 鄭錫三, 旣已罪之, 而不以疏語爲罪, 以其侵逼大臣故也. 宋寅明疏語, 雖曰苟且, 不忍更欲提擧, 而啓辭爭執, 未知其可也. 倚天曰, 與錫三疏語, 雖有輕重, 至擧綱常爲言, 有日後構誣諸臣之意. 錫三旣罪之後, 命均等, 不可全然無罪也. 上曰, 從其言而罪其人, 終非淸朝美事也. 請前參奉尹志, 絶島安置. 措語見上 上曰, 勿煩. 請還寢時龍減死黑山島定配之命, 仍令王府, 依律處斷. 措語見上 上曰, 勿煩. 請前府使李基聖, 削黜罪人李普昱, 亟命絶島定配. 措語見上 上曰, 勿煩. 倚天曰, 日昨筵中, 以李晩成之被禍慘毒, 有所下敎, 此則宜用償命之律, 而至於竄配, 則斷不可已也. 上曰, 頃已言之矣. 漢高約法三章, 殺人者死, 而其時旣已鍜鍊成案, 則臺臣, 雖不無挾雜之心, 而以此論啓, 亦非異事. 李普昱, 旣以他罪削黜, 李基聖, 亦一體削黜, 可也. 倚天曰, 此不可削黜薄罰而止. 小臣, 決不可停啓矣. 請注書閔圻, 備擬人任珽, 竝命削薦. 措語見上 上曰, 閔圻·任珽何如人也? 倚天曰, 臣亦不知何如人, 而公議皆以薦剡之不合, 有所嗤點矣. 挺周曰, 閔圻武人之子孫, 任珽, 任守幹之族云, 而其行己, 世皆嗤㸃矣. 上曰, 論人之道, 不合淸選, 則論之, 可也. 若其行己不美, 則以其事論之, 亦可也, 而至於以此削堂后之薦, 則過矣. 勿煩. 新啓, 海南縣監金翰運, 本以卑微之蹤, 濫通仕籍, 及叨字牧之任, 多行不法之事. 以其最大者言之, 承受賊檀之指使, 營建善道之院宇, 自爲搢紳有司, 誘募境內怪鬼輩, 爲營建有司, 表裏和應, 惟利是圖. 簽丁之時, 廣抄富民, 勒捧疤記, 仍令願屬院生者, 每一人納錢十五貫, 不願屬者, 倍捧三十兩, 兩岐所捧, 殆近累千, 而太半歸之於私橐, 調發煙軍, 嬴糧赴役, 勒定僧徒, 支供役饌, 經年不已, 怨聲徹天. 邑儒金萬琮者, 以他事, 呈訢營門之際, 語及院宇, 則翰運, 大生疑怒, 構虛成罪, 終至撲殺而後已, 其剝割殘民, 濫殺無辜之罪, 不可不治. 請海南縣監金翰運, 拿問定罪. 上曰, 依啓. 珍島郡守辛璞, 本以鄕曲賤孽, 專無履歷, 濫典字牧, 恣行不法之狀, 難以毛擧, 而以其最著者言之, 有一林姓人, 挾其姻家之勢, 圖占墾地於本郡外面大村中, 而璞, 身爲地主, 不思禁斷, 顚倒馳往, 毁撤村舍, 使之過墾, 居民離散, 怨聲載路. 且昨年風災, 不是癸巳之比, 而汲汲馳報, 恐動營門, 其後都事發巡之時, 道臣, 使之別爲摘奸, 則璞, 恐其瞞報之綻露, 多行重賂於都事之本家, 終得彌縫, 以實爲災, 盡歸私橐, 蠱惑邑婢桂花, 所言皆從, 政令多紊, 陰嗾在囚賊人, 雜諉境內富民, 捉囚盈獄, 潛受其賂, 旋爲放送, 一境騷然. 若經兵燹, 如此蔑法虐民之類, 不可不痛懲. 請珍島郡守辛璞, 拿問定罪. 上曰, 依啓. 全羅都事朴師悌之前秋發巡, 在於國恤公除前, 而吹角勸馬, 一如常時, 肉饌茶啖, 恣意對案, 至以饌物之薄略, 濫施刑杖. 適逢左道敬差官於中路, 乘醉爭妓, 擧措駭異. 渠若有一分秉彝之心, 身帶方制, 何敢若是? 且珍島郡災實摘奸時, 受賂行私之誚, 亦甚狼藉, 遠近聽聞, 莫不唾罵. 如此駭悖貪汚之人, 不可一日置之衣冠之列. 請全羅都事朴師悌, 削去仕版. 上曰, 曾在侍從之列者, 必不爲此等事, 風聞, 不可盡信, 更加詳察處之. 李倚天曰, 小臣, 竊有區區所懷, 惶恐敢達. 大司諫鄭亨益疏語, 雖或有不槪於聖心, 其在待臺閣之道, 固宜扶奬之, 而今伏見答儒臣之批旨, 則有白首諫臣喜事等敎, 顯有摧折之意, 故敢達. 上曰, 虛心納諫, 固在於人主, 而取舍人言之善否, 亦在於人主. 勿論大臣·重臣, 諫臣, 有過則言之, 予意本來如此, 雖是諫臣, 見其不可而不言, 其亦可乎? 喜事之習, 乃年少人所爲, 此豈白首諫臣所可爲者乎? 向日館錄, 亦必待大臣上來後爲之云者, 或慮喜事輩之有言也. 今諫臣, 不免喜事, 予何可曲循而不言乎? 倚天曰, 雖或如此, 不可摧折諫臣, 故敢達. 上曰, 不必諫臣, 雖大臣諸臣, 自有是是非非, 旣知其非而顧藉不言, 則亦非待下以誠之意也, 是以言之耳. 正言成震齡所啓, 請命尹恕敎拿鞫嚴問. 措語見上 上曰, 勿煩. 請李森, 亟命絶島圍籬安置 措語見上 上曰, 勿煩. 李挺周曰, 李森事, 臣亦欲有所達矣. 森之爲忠兵時, 小臣, 適以騎省參議參政矣. 兵判李晩成, 呼森忠兵之望, 小臣, 問其左遷之故, 晩成曰, 李森, 於本道, 有家舍, 力請爲忠兵, 故不得已擬之云矣. 其後森下直時, 來見臣, 臣問其爲忠兵之故, 答曰, 他職雖好, 皆不如忠兵之大有榮光云云矣. 及至李晩成, 以其事酷被慘禍之時, 森, 不但無一言發諸口, 以明其自求忠兵之意, 乃反攘臂大言其左遷, 且陰囑有司, 終致庾死之禍, 如此奸凶之輩, 尙使臥於牖下, 人心莫不憤惋矣. 上曰, 因渠之自求, 李晩成爲之, 則渠當發口以救, 而終不救, 則誠非矣. 然當其禍色滔天之時, 一李森, 何可救之? 此所以森之不敢發口者也. 渠自求之, 而攘臂大言之說, 似不近理, 若有秉彝之性, 必不如是, 承旨所聞, 似過矣. 成震齡曰, 人之無良者, 或全無秉彝之心, 以森之奸凶, 豈知其秉彝之心乎? 倚天曰, 臣亦於李森下直時, 親聞其自求忠兵之說, 一如承旨所聞矣. 且以今番事見之, 自謂與賊鏡無親知之事, 一番往見而已. 旣曰, 不親, 則以其孽弟, 爲鏡之褊裨, 以鏡之孽弟, 爲渠之褊裨乎? 及其賊鏡之竄配也, 陰遣親信將校, 饋遺無算, 而其所欺君, 至於如此, 他尙何說? 上曰, 饋遺一款, 非特森也. 同朝之人, 無不如此, 何獨以此責森也? 凡謂森, 全然無罪, 而一允臺啓之後, 則終爲廢人矣. 倚天曰, 森, 本以暗毒之人, 所爲叵測, 終始欺君, 論其情狀, 萬萬痛惡. 況且向者誣獄錄勳之時, 元勳, 歸於李森, 雖以此觀之, 必有所犯, 從可知矣. 上曰, 有可以一言辨破者, 古人曰, 非堯·舜, 不陳於前, 以漢唐期之耶? 以三代期之耶? 震齡曰, 聖人之時, 亦有奸凶, 施之以竄殛之律矣. 上曰, 漢唐中主, 亦有推赤心安反側之語, 又有使封德彝歸化之言. 今者漢唐中主之事, 亦不得行之, 非古人非堯·舜不陳之意也. 倚天曰, 不必以漢唐事言之, 以舜之大聖, 亦誅四凶. 殿下每以安反側之意下敎, 而此則不然矣. 上曰, 舜之四凶, 不入於化育之中, 故, 誅殛之矣. 震齡曰, 舜亦誅四凶. 聖德雖至矣, 似不過於舜, 亦何以化暗毒之李森乎? 上曰, 凡事雖不可預度, 森之不化, 亦何以知之乎? 不化則竄之殛之, 亦無不可. 震齡曰, 雖以天道言之, 春生秋殺, 此必然之理也. 但能春生而不能秋殺則何以制奸凶乎? 上曰, 周禮, 以鄕三物敎之, 以鄕八政治之, 不能行敎化, 而只務秋殺, 則凡事有過矣. 請李明彦絶島安置. 措語見上 上曰, 勿煩. 請逆鏡疏下六賊, 亟正邦刑. 措語見上 上曰, 勿煩. 申致雲, 本以浮薄之輩, 見棄淸議, 凶黨秉柄之日, 㗖以淸顯之官, 遂甘心附托, 欲爲立功自效之計, 遂發先正臣權尙夏追奪之啓, 至以依附巨猾之說, 延誣師門, 復以謂國可讐謂君可叛等語, 極口醜衊, 其所爲言, 便同急書. 噫嘻痛矣, 讎國叛君, 何等惡逆, 醜誣儒賢, 雖渠輩常態, 而今乃以此等無倫凶悖之說, 忽地籠加於三朝禮遇一代宗仰之儒賢, 此誠袞·貞·鑴·黯輩所不忍爲之言也. 本院論啓, 今已閱月, 而兪音尙閟, 臣竊惑之. 臣曾伏見肅廟朝, 凡誣詆兩先正者, 輒施以竄配之律, 蓋以尊賢重道之誠, 其懲討此輩, 不得不如是之嚴也. 今致雲所以誣賢毒正者, 有萬萬切痛於彼者, 而殿下顧藉愛護之不已, 至以都尉之孫等說爲敎, 是一都尉, 能庇其不肖孫於身沒百年之後, 而聖考爲斯文峻堤防之意, 未免隳壞於殿下之手, 豈不痛哉? 有識竊歎, 士林憤惋, 久而愈菀, 此不以削黜薄罰而懲其罪. 請前副修撰申致雲, 亟命極邊遠竄. 上曰, 此啓, 改其措語, 而以都尉事, 與聖考事對擧未安, 反不如不改之爲愈也. 更勿煩瀆. 震齡曰, 臣新入臺地, 不識臺體, 只以己意爲之, 上敎如此, 惶恐. 請柳時模·金始鑌, 竝命遠竄. 措語見上 上曰, 勿煩. 請其時合啓首發三司之臣, 與時龍, 一體鞫問, 連啓諸臣, 一倂遠竄. 措語見上 上曰, 勿煩. 請還收柳重茂特放之命. 措語見上 上曰, 勿煩. 此旣不可加刑, 而當爲酌處, 斯速發配然後, 可伸王章, 而使當竄之人, 一向滯囚, 未知其可也. 請削黜罪人沈埈, 極邊遠竄. 措語見上 上曰, 勿煩. 請削黜罪人趙鎭禧, 極邊遠竄. 措語見上 上曰, 勿煩. 請其時按獄諸臣及問郞, 竝命該府拿覈. 措語見上 上曰, 勿煩. 請儉獄時訊問諸堂, 石烈·必貞等同生受嗾毒殺之狀, 竝令有司, 嚴覈正罪. 措語見上 上曰, 勿煩. 請還寢荊佐減死酌處之命, 仍令鞫廳, 嚴刑得情. 措語見上 上曰, 勿煩. 請鄭壽期, 極邊遠竄. 措語見上 上曰, 勿煩. 其時韓祉事處分, 予亦知之, 向於筵中, 旣已言之矣. 其啓辭, 誠爲妄率, 而或不知聖批, 誤爲論啓, 亦非異事, 故旣施削黜, 不必遠竄也. 新啓, 向來群凶之當國也, 逆鏡之弟堯鏡, 爲泮任, 而八方校院, 皆爲凶孽之所盤據, 魚頭鬼面之輩, 皆攘臂其間, 凶悖之論, 百般層生, 推尊逆鏡, 爲第一人, 排斥士類, 謂之逆黨, 坡州儒生鄭夏復, 收聚無賴, 投進一疏, 醜誣先正臣宋時烈, 無所不至. 至曰, 逆魁逆黨, 無不出於其餘論, 或曰, 三年之謀, 其源不待明知, 可以覷得, 隱然以渠輩所謂凶逆二字, 肆然加之, 噫嘻痛矣. 此輩, 旣以此, 誣殺忠賢, 汚衊一世, 而又欲籠罩於旣骨之儒賢, 天下, 寧有是耶? 請其時坡州儒生疏頭鄭夏復, 絶島定配. 上曰, 各有其律, 島配則過矣. 遠地定配, 可也. 震齡曰, 如此之流, 不可不島配也. 上曰, 徒配, 乃減死之律, 不可輕施也. 眞寶縣監朴弼彦, 卽故相臣李頤命之五寸親也. 當辛丑飜覆之日, 投附凶黨, 到處分疏, 曾於群凶聚會之處, 盛稱尹志述之可殺, 以爲媚悅求合之計. 噫, 隨時俯仰, 惟營利祿, 固鄙夫之常態, 而弼彦, 生於名閥, 處地有別, 而一朝變換頭面, 背棄至親, 奔走權凶之門, 義理二字, 到此掃地. 若其居官鄙瑣, 剝民肥己之狀, 特其末節耳. 如此之人, 決不可置之衣冠之列. 請眞寶縣監朴弼彦, 削去仕版. 上曰, 依啓. 以大司諫鄭亨益, 以臣冒忝言地, 妄有所論, 草草數語, 未槪聖心, 至勤未安之敎, 臣驚惶踧踖, 莫省攸處. 詣臺自列, 只俟譴斥, 處置請出, 實出意外, 未敢違牌, 謹此來詣, 而臣之情勢, 豈有一分冒據之理乎? 且臣以向者屈見參疏人考出沙汰事, 有所攙論, 意出激礪, 明有指的, 元無闔疏請罪之語, 而昨日始聞, 臣之女壻前執義金濰, 曾已參疏, 心甚驚惕, 而渠方在鄕, 未得親聞, 急送院吏, 謄見前後疏錄, 則所傳聞者果是, 而不但此也. 臣之內舅前都正李聖漢, 亦參其疏, 臣看來, 尤不勝怵然失圖, 臣之未及審知, 指斥此疏, 終未免大段妄着, 追悔耿耿, 若負大罪, 直欲鑽地以入, 而不可得也. 蓋以臣自外纔還之故, 凡於向時事, 漠然未詳, 不幸而事已至此, 豈可以無妄, 有所自恕, 而晏然蹲冒於榮次乎? 引嫌而退, 旣未覺察, 又非混斥, 不可以此, 輕遞諫長. 請大司諫鄭亨益出仕. 上曰, 依啓. 諸臣皆退出.

영조 영조 1년 (1725년 雍正(淸/世宗) 3년 영조 1년 4월 영조 1년 4월 27일

승정원일기 591책 (탈초본 32책) 영조 1년 4월 27일 갑오 40/28 기사 1725년 雍正(淸/世宗) 3년尹恕敎의 拿鞫嚴問, 李森의 絶島圍籬安置, 柳重茂를 석방하라는 命의 還收, 申致雲의 極邊遠竄, 尹陽來에게 속히 올라오라고 下諭할 것 등을 청하는 成震齡의 계

○ 正言成震齡所啓, 請命尹恕敎拿鞫嚴問. 措語見上 請李森, 亟命絶島圍籬安置. 措語見上 請李明彦, 絶島安置. 措語見上 請逆鏡疏下六賊, 亟正邦刑. 措語見上 申致雲, 本以浮薄之輩, 見棄淸議, 凶黨秉柄之日, 㗖以淸顯之官, 遂甘心附託, 欲爲立功自效之計, 遂發先正臣權尙夏追奪之啓, 至以依附巨猾之說, 延誣師門, 復以謂國可讎, 謂君可叛等語, 極口醜衊, 其所爲言, 便同急書, 噫嘻痛矣. 讎君叛國, 何等惡逆, 醜誣儒賢, 雖渠輩常態, 而今乃以此等無倫凶悖之說, 忽地籠加於三朝禮遇一代宗仰之儒賢, 此誠袞·貞·鑴·黯輩所不忍爲之言也. 本院論啓, 今已閱月, 而兪音尙閟, 臣竊惑之. 臣曾伏見肅廟朝, 凡誣詆兩先正者, 輒施以竄配之律, 蓋以尊賢重道之誠, 其所懲討此輩, 不得不如是之嚴也. 今致雲所以誣賢毒正者, 有萬萬絶痛於彼者, 而殿下顧籍愛護之不已, 至以都尉之孤等說爲敎, 是以一都尉故, 而反欲庇黨凶害正之輩也. 竊恐聖考, 爲斯文峻堤防之意, 將未免墜壞於今日, 豈不惜哉? 有識竊歎, 士林憤惋, 久而猶菀, 此不可以削黜薄罰而懲其罪. 請前副修撰申致雲, 亟命極邊遠竄. 請柳時模·金始鑌, 竝命遠竄. 措語見上 請其時合啓首發三司之臣, 與時龍, 一體鞫問, 連啓諸臣, 一倂遠竄. 措語見上 請還收柳重茂特放之命. 措語見上 請削黜罪人沈埈, 極邊遠竄. 措語見上 請削黜罪人趙鎭禧, 極邊遠竄. 措語見上 請其時按獄諸臣及問郞, 竝命該府拿覈. 措語見上 請儉獄時, 訊問諸堂, 命該府拿覈, 石烈·必貞等同生受嗾毒殺之狀, 竝令有司, 嚴覈正罪. 措語見上 請還寢荊佐減死酌處之命, 仍令鞫廳, 嚴刑得情. 措語見上 請鄭壽期, 極邊遠竄. 措語見上 安峽縣監李夏英, 本以凶徒門客, 濫通蔭仕, 向日故相臣李健命之被禍也, 以禁府都事, 監視其刑, 咆哱督迫, 無所不至, 時刻未及, 催促愈急, 强令脫其衣服, 而身上單衫, 亦不許着, 故擇一村童, 勒定刀手, 胡亂斬斫, 慘酷備至, 見者掩目, 聞者酸鼻, 至今國人悲之, 噫嘻痛矣. 渠輩雖甚凶毒, 亦人耳, 縱不能如古人抱詔書以泣, 而亦何心腸, 忍爲此耶? 當此伸枉雪冤之日, 好生之德, 洋溢八方, 則如此殘酷蔑理之類, 不可不嚴懲其罪. 請安峽縣監李夏英, 極邊遠竄. 文川郡, 有所謂汶浦書院, 卽先正臣宋時烈揭䖍之所, 而故相臣文忠公閔鼎重, 亦配侑焉. 向來凶黨, 盤據朝廷, 道臣及守土之官, 承望風旨, 乃於朝令之外, 任自撤毁, 遂使數十年先賢俎豆之室, 一朝塗地, 是可忍也, 孰不可忍也? 日昨臺疏之出, 反生疑怒於邑子, 囚繫多士, 濫加刑杖, 以逞其狠毒之心, 尤亦慘矣. 如此毒正悖義之徒, 不可不嚴懲其罪, 以快遐土士林之憤. 請其時本道監司削黜, 本郡守宰, 拿覈勘罪. 新除授行大司諫尹陽來, 時在京畿楊州地, 請斯速乘馹上來事, 下諭. 答曰, 不允. 末端兩件事及下諭事, 依啓.

영조 영조 1년 (1725년 雍正(淸/世宗) 3년 영조 1년 4월 영조 1년 4월 28일

승정원일기 591책 (탈초본 32책) 영조 1년 4월 28일 을미 38/29 기사 1725년 雍正(淸/世宗) 3년文會書院에 5結의 免稅田을 還給해주고 御筆이 奉安된 講堂 등을 重建할 때에 物力을 劃給해줄 것을 청하는 趙相觀 등의 상소

○ 白川幼學趙相觀等疏曰, 伏以繼志述事, 帝王之大孝, 崇儒興學, 有國之先務也. 此所以周雅假樂之篇, 贊美舊章之率由, 棫樸菁莪之詩, 詠歌髦士攸宜者也. 竊伏惟昔在宣廟朝, 臣等一邑之士, 遠慕宋時四書院之義, 乃於邑之西偏, 闢一書院, 就近文廟, 以便藏修, 而陳章乞額, 則惟我宣祖大王, 方銳意興學, 深嘉隷業, 特以御筆, 書文會書院四大字, 煌煌寶墨, 侈偏于楣, 仍頒四子五經等書籍, 又命道臣, 劃給田民及鹽鐵等物, 此誠千古之盛典, 一邑之大榮也. 不幸龍蛇之變, 御筆厄於回祿, 銀鉤玉索, 晦彩韜光, 院宇自此無顔, 其後萬曆丙午夏, 詔使朱之蕃之東來也, 又因多士之請, 命倩朱之蕃筆, 重頒額號, 則我聖祖前後優恤之典, 出尋常萬萬矣. 逮我肅廟朝辛酉歲, 先正臣文純公朴世采, 與先正臣文正公宋時烈, 往復商議, 以爲多士隷業之地, 常以先賢爲準則, 倣朱夫子·南康縣學之制, 創立東西兩祠於講堂後, 以爲俎豆之所, 西祠則以文成公臣李珥, 文簡公臣成渾主享, 而以文烈公臣趙憲配食焉, 東祠則以貞愍公臣安瑭, 文莊公臣辛應時, 文肅公臣吳億齡, 忠貞公臣金德諴, 竝祀焉. 蓋李珥, 以道學之宗, 按節本道, 宣布棠化, 卜築海陽, 大闡儒敎, 成渾, 與李珥道義爲交, 學問醇粹, 杖屨所及, 實有過化之功, 趙憲則系出本邑, 受業於李珥之門, 而學有淵源, 大節凛烈, 至如安瑭, 則以己卯名相, 爲士林領袖, 而慍于群小, 竟罹大禍, 辛應時之厚德峻節, 吳億齡之博議雅操, 金德諴之苦節大義, 皆可爲一邦之師表, 故竝享於東西兩祠, 以寓尊慕之意, 以爲矜式之地矣. 其後丙子年間, 一邑章甫, 咸一口言曰, 文純公朴世采, 私淑兩賢之正派, 實承斯文之嫡傳, 而寓居此鄕, 誘掖後學, 其薰陶敎育之化, 無讓於文定之於湖州, 則不可不腏食於兩賢之祠, 遂以文純公, 追享於兩祠, 而仍以其事, 陳聞于朝, 則我肅宗大王, 以興學重道之誠, 特嘉八賢竝享之意, 旣令官給牲幣, 又賜御筆恩額, 而重新之, 仍頒序文曰, 追續聖祖之美意, 重頒四字之恩額, 庶盛事之不泯, 永有傳於千億. 特遣近侍, 誕宣恩旨, 且下田民劃給之敎, 又降五結免稅之典, 其所以繼宣廟之志, 述宣廟之事, 而崇奬優恤之道, 爲何如哉? 嗚呼, 昔我宣祖大王, 以文會, 命名本院, 而特以御筆扁額, 仍賜經籍及田民, 俾爲多士講隷之所, 曁我肅宗大王, 旣允八賢腏食之請, 而又賜御筆及序文, 荐下田結劃給之命, 以爲永久保守之地, 猗歟盛哉. 前聖後聖, 其揆一也. 臣等敬奉御筆, 謹藏于金櫃, 奉安于講堂, 以爲模刻于石碑, 而故相臣李畬, 撰其事, 故判書金鎭圭書之, 揄揚聖德, 俾爲士林之榮耀, 而俛仰之間, 時事倏變, 弓劍已遠, 攀號莫逮, 奎壁之光, 絢爛如昨, 雲漢之章, 昭回至今, 而興言及此, 不覺血淚之縱橫也. 噫, 此院創建, 已過百有餘年, 而列聖前後之恩眷, 如彼其隆盛, 則其在事體, 不可比擬於他院者較然矣. 本院前後劃給田畓竝九結, 而又蒙五結免稅之特恩, 而土地瘠确, 歲入甚少, 兩丁享祀之際, 事多苟簡, 無以成樣, 而大行朝辛丑春, 有賜額書院, 只給免稅三結之令, 其時該堂, 不察先朝別判之旨, 本院免稅中二結, 混入於還收, 故癸卯春, 院儒以此陳疏, 則先大王特下五結免稅仍前之命, 其崇奬儒宮之意, 善繼先志之德, 可以匹休於前, 而昨年李眞儒啓請革罷, 凡係學宮之事, 視若讐怨, 本院免稅, 沒數還收, 至使累朝崇奉之院, 未免墜發之歸, 斯文之厄會, 一至於批, 士林之痛惜, 曷有其極? 及今离明繼照, 群彦彙進, 闕典咸修, 廢章重擧, 頃因左議政臣閔鎭遠筵奏, 有依辛丑年判下, 凡賜額書院免稅之還收者, 一倂復舊之命, 而至於本院五結免稅之規, 未能詳悉, 蠲免之際, 以致二結之稅漏, 此莫非臣等僻在鄕陬, 未及提醒之罪也. 肅廟朝, 特許五結免稅者, 實出優恤本院之特恩, 非如他學宮之比, 而身爲章甫, 不能保守, 則上以負先朝崇奬之意, 下以缺多士依歸之望, 而亦豈非有歉於我聖上繼述之道耶? 況念御筆奉安, 何等重地, 而先朝特恩, 到今歸虛, 講堂幾至傾圮, 碑閣亦將隤毁, 而本院物力, 凋弊日甚, 無以重修, 一任欹仄, 行路見之, 莫不咨嗟. 臣等玆敢不避鈇鉞, 冒死仰籲於嚴廬之下. 伏乞聖明, 仰體列聖之遺旨, 俯諒多士之申請, 先朝所賜五結免稅, 特許還給, 而御筆奉安講堂及碑閣重建時, 亦令道臣劃給物力, 以遵肅廟朝御製永傳千億之盛事, 不勝幸甚. 答曰, 省疏具悉. 疏辭, 令該曹, 稟處.

영조 영조 1년 (1725년 雍正(淸/世宗) 3년 영조 1년 4월 영조 1년 4월 29일

승정원일기 591책 (탈초본 32책) 영조 1년 4월 29일 병신 21/26 기사 1725년 雍正(淸/世宗) 3년李蓍明은 자신의 姊夫로서 그와 관련된 論啓에 참여할 수 없는 입장이므로 遞職해 주기를 청하는 金有慶의 계

○ 大司憲金有慶啓曰, 臣之庸碌空疎, 百無一取, 卽擧世之所共知, 而適當承乏, 銓曹遽擬是職, 過蒙殊知, 聖上誤下恩點, 名器極濫, 聽聞大駭, 臣之不可冒當, 不待人言, 自知已明, 而且於本府新啓中, 以金姓宮人事, 陳疏人等請罪之啓, 竊有萬萬難安者. 臣之姊夫直長臣李蓍明, 曾參其疏, 則揆以公法私情, 不敢參涉於其論也, 決矣. 不宜仍冒於臺次, 請命遞斥臣職. 答曰, 勿辭.

영조 영조 1년 (1725년 雍正(淸/世宗) 3년 영조 1년 5월 영조 1년 5월 2일

승정원일기 592책 (탈초본 32책) 영조 1년 5월 2일 기해 25/34 기사 1725년 雍正(淸/世宗) 3년적임자가 아니고 鄭楷를 論啓할 수 있는 情勢가 아니므로 遞職해 주기를 청하고 柳鳳輝 등의 죄에 관한 所懷를 진달하는 尹陽來의 상소

○ 大司諫尹陽來疏曰, 伏以臣頃陳短疏, 顆俟處分, 而苦心血懇, 未蒙矜察, 諫省除命, 又下意外, 臣驚惶感激, 不敢退處. 昨始來詣京輦之下, 而顧此所叨之職, 地望有別, 責任不輕, 雖在平時, 不宜輕授, 況當國賊未討民憂溢目之日, 豈可使如臣陋劣摧頹者承乏, 而濫廁哉? 且本院有逆鏡疏下請討之啓, 而其中鄭楷, 卽臣竄北時發啓之人, 楷方爲國賊, 則臣之私怨, 有不暇言, 而旣被其罔極之誣, 則其不可冒嫌參啓也, 決矣. 伏乞聖明, 諒臣前疏危苦之至懇, 察臣情勢臲卼之實狀, 遞改臣職名, 以安私分, 以重臺選焉. 且臣竊有區區所懷, 敢此附陳於乞免之章, 惟聖上, 不以人廢言幸甚. 臣絶塞栫棘, 不得聞一切世事者, 四年. 自今三月以後, 始見朝紙, 則我聖上乾斷明快, 德音誠一, 至於殲厥巨魁, 䝱從罔治之敎, 屢下於疏啓之批, 臣每讀至此, 輒敢以第五倫頌漢帝之言稱之, 凡爲今日廷臣, 孰不感歎而欽承哉? 第不敢知殿下, 只以鏡·虎爲巨魁而殲之, 盡歸他賊於脅從而置之耶? 嗚呼, 鳳輝·泰耉之罪, 可勝誅哉? 其窮凶極惡之情節, 備陳於合啓, 而當其國勢綴旒, 儲位定號之日, 無一分願戴之心, 而敢以忙急疑惑等說, 亂人心而動國本者, 輝也, 創出嫌字, 挑成禍機儉·烈之獄, 恬不究治, 梁獄之說, 引以爲證, 使殿下危疑而幾不得保, 誣衊而不得雪者, 耉也. 此兩賊, 非巨魁而何? 噫, 三宗血脈, 只有殿下一人, 而奏請先來入京之明日, 尙且陰嗾逆虎, 大起誣獄, 不道罔測之語, 至及於不敢言之地, 而逆鏡, 又復肆然筆之於敎文, 播示八方, 則定策之前, 潛邸之時, 殿下是孤危一王子, 彼創出嫌字與疑惑之說, 而視殿下如無者, 其可念及於宗社, 而不爲甘心於禍亂哉? 幸賴祖宗之默佑, 皇天之曆數, 使四賊未能早下毒手, 而三百年聖神之統, 得以不絶, 以此論之, 輝·耉唱之於前, 而鏡·虎實之於後也. 思之至此, 心膽俱墜, 一國之人皆曰可殺, 巨魁之殲, 其可緩乎? 伏願殿下, 深念天討之至嚴, 勿以私念而或間, 亟允兩賊之啓, 使後世之亂臣賊〈子〉, 有所懲畏焉. 向來誣獄, 所謂宮人之說, 亦未知其果出於鞫囚之招, 而大行大王, 旣以元無爲敎, 又以不平爲批, 則宮人之列, 本無金姓, 的然可知, 而三年請査, 齗齗不已, 其心所在, 誠不可測, 而逮聖上嗣服之初, 敢以父兄之讎, 外議未安等語, 招朋請對, 嘗試迫促, 有若眞有其人, 而曲爲掩覆者然, 此豈人臣所敢發於口者耶? 論其罪狀, 萬萬絶痛. 此所以卽今臺啓, 以論啓陳疏首發者及疏頭疏下與請對諸人, 竄黜爲請也. 第念語曰, 明其爲賊, 賊乃可服. 彼論啓陳疏與請對者, 則盡與其謀, 固無可原, 而至於方外疏下, 則其時火色彌天, 氣勢掀地, 掩藏無所不至之禍心, 而假借惟意構成之誣案, 怵之以威, 㗖之以利, 方將張大其事, 而廣繁其人數, 以爲交章迭爭熒惑迫脅之計, 則雖非處地與他有異之人, 苟不能挺然特立, 自拔於洪濤巨浪之中者, 其孰免隨衆而着名哉? 是以, 蔭職之在官, 軍門之受料者, 一倂同參, 而及今臺啓請罪之後, 皆懷不安之心, 京司外官, 多廢職務云, 此固不可不念也. 得見日昨朝紙, 則儀賓·宗親·武弁及微末庶官, 雖有區別, 而其黽勉隨參, 則大抵同也. 臣之愚意以爲, 聖上參量輕重, 亟施當律, 而疏下多人, 則一切置而不問, 使之自安, 不害爲滌瑕蕩垢之道也. 臣嶺險驅馳之餘, 疾病沈淹, 神思昏憒, 草草數語, 未能達意, 惟聖明財擇焉. 臣無任屛營之至, 謹昧死以聞. 答曰, 省疏具悉. 疏中合啓事, 予之靳允者, 意亦有在也. 疏末事, 卿言是矣. 予當留意焉. 卿其勿辭, 從速察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 2일

승정원일기 592책 (탈초본 32책) 영조 1년 5월 2일 기해 37/34 기사 1725년 雍正(淸/世宗) 3년鄭澔를 더욱 돈독하게 불러 들일 것, 金萬基의 家舍를 속히 되찾아 돌려줄 것, 李頤命을 拿來했던 李昌壽 등을 竄配할 것을 청하는 李倚天의 상소

○ 掌令李倚天疏曰, 伏以臣之復叨言責之職, 亦已久矣. 前後論啓, 實採擧國共公之議, 欲以少伸懲討之典, 竊自附於春秋沐浴之義, 天聽愈邈, 兪音尙閟, 逐日詣臺, 疲於故紙之謄傳, 畢竟承批, 不過勿煩二字而已. 神人之憤, 久而靡洩, 凶孽之輩, 由是益肆. 此莫非如臣疲劣, 玷居臺憲, 言議委靡, 誠意淺薄, 不足以感發聖心之致. 臣何顔面, 揚揚就列, 以取一世之譏笑哉? 況且連日供劇, 賤疾作苦, 而適値差祭, 不敢言病, 僅僅趨參, 症情越添, 支節刺痛, 胸膈痞滿, 食飮專廢, 精神昏耗, 雖欲强顔冒出, 實無自力起動之望. 伏乞聖明, 俯垂矜憫, 亟賜鐫斥, 以安微分, 以便調治焉. 臣於乞免之章, 不宜贅陳他說, 而竊有區區所懷, 敢此附暴, 惟聖明裁擇焉. 臣竊伏念領議政臣鄭澔, 淸德雅望, 邃學高識, 久爲士林之宗仰, 最荷聖明之知遇. 出諸栫棘之中, 置之廊廟之上, 都民加額, 四方拭目, 新化可贊, 雅俗可鎭, 而坐席未暖, 歸志遽決, 春江一棹, 浩然莫挽. 夫以賢相愛君之精忠, 生逢堯·舜, 豈無便訣之恨, 而未討國賊, 實有可去之義, 則宜乎賢相之不可以虛禮而苟留者也. 今欲使之幡然, 則臣謂亟奉天討, 先明大義, 然後克盡誠意, 益勤敦召, 則遐心自此可回, 國事自此可做, 不然則雖日降恩諭, 十遣承宣, 竊恐徒歸於彌久, 而終無可致之道也, 惟聖上留意焉. 且臣於光城府院君家舍事, 每欲陳達而未果矣. 光城子孫, 最被壬寅慘毒之禍, 闔門老幼, 一倂竄配, 分編海島, 無以聊生. 至使恩賜之舊第, 不能保有, 終歸他人之手, 過其廬者, 雖尋常行路, 孰不嗟傷? 逮至前冬, 特降聖諭. 令該曹贖還其第, 於此益見我殿下思先后念舊勳之盛意, 而其時該曹之措辭防啓, 實非常情之所及, 臣竊慨然也. 見今買入者, 雖曰均是國舅之家, 彼則旣有本第, 更無他故, 而買取此家, 不過廣占之意也. 此則慘經禍變, 莫保舊第者, 已極傷痛, 而贖還之命, 實出曠世之典, 其間微細之委折, 固不當較計, 而重損事面也, 決矣. 伏願聖明, 依前下敎, 特令該曹, 卽速推還, 則奚但有光於聖德, 大行朝陟降之靈, 亦必欣悅者, 誠如聖敎矣. 噫, 頃年四大臣之禍, 尙忍言哉? 故領府事李頤命之自南海就拿也, 拿來宣傳官李昌壽, 密授凶黨之旨, 困辱驅迫, 無所不至. 縛縶親隨之人, 使不得傳通水飮, 至聞賜死命下之後, 迂改程路, 私自發卒, 列陣路中, 控弦露刃, 其擧措之凶暴, 景象之愁慘, 有不忍言. 雖以其時政院啓辭中驚駭之語觀之, 其擅發軍卒, 逞凶於朝令之外, 獻媚於群奸之狀, 已極絶痛. 論以王法, 在所必誅. 及夫受命江郊之日, 渠則只當復命闕下, 無所管攝, 而故留不去, 指揮吏卒, 當門咆哮, 至使至親, 不得接近於近處. 渠雖受嗾群凶, 而何敢恣行法外, 如報私讐, 若是之慘毒乎? 噫嘻痛矣. 且其時部官, 亦以凶黨之私人, 乃於檢屍之際, 故爲隱避, 屢次催促, 不卽來檢, 致令暴屍江岸者, 挨過半日, 而其親戚, 不敢以一片衣覆其面, 赫陽下暴, 塵土滿體, 路傍觀者, 莫不掩面流涕. 渠亦人耳, 何忍爲此? 其甘心快意於已死之人, 欲爲媒進圖名之計, 萬萬痛慨. 臣謂其時部官, 宜卽査出現告, 竝與昌壽而亟施竄配之律, 該部吏卒, 亦令從重科罪, 以快人心焉. 臣無任激切屛營之地, 謹昧死以聞. 答曰, 省疏具悉. 疏陳首相事, 爾言是矣. 可不留意, 國舅第宅事, 令該曹問于大臣, 後日登對時稟處. 李昌壽事, 所爲誠極駭悖, 不過年少武弁, 不識事例, 隨風助瀾之致, 施以削版之律. 而部官所爲, 尤極慘毒, 施以遠配之律焉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 6일

승정원일기 592책 (탈초본 32책) 영조 1년 5월 6일 계묘 25/34 기사 1725년 雍正(淸/世宗) 3년情勢와 病勢를 이유로 遞職해 줄 것을 청하는 尹憲柱의 상소

○ 漢城判尹尹憲柱疏曰, 伏以, 臣之情勢, 萬萬難安, 不可冒廁於朝端之狀, 略陳於前疏中, 伏想聖明, 業已俯燭, 今不敢更提, 而所患膈病, 一倍添劇於數千里撼頓之餘, 日昨復命之時, 再度作苦, 幾至昏窒, 擔曳還次, 僅僅回甦. 詞訟重務, 有不可虛帶, 日尋辭單, 而喉司不諒, 一向退却, 方在悶蹙之中. 金吾除命, 遽下於此際, 兩日之內, 召牌四降, 雖有未安之敎, 臣誠抑塞不知置身之所也. 顧臣情病, 若有一分可强之勢, 則當此獄情漸露, 端緖庶鉤之日, 討復之義, 臣豈後人, 而賤疾危惡, 委席奄奄, 荐召之下, 輒違嚴命, 逋慢之誅, 已難自逃, 而莫重鞫坐, 緣臣一人而遷就至此, 臣情窮勢蹙, 不得不走伏金吾門外, 席藁俟譴. 伏乞聖慈, 俯察臣情病之矜迫, 亟賜遞改, 仍治臣慢蹇之罪, 毋使鞫事延拖, 俾安微分, 不勝萬幸. 臣無任屛營祈懇之至, 謹昧死以聞. 答曰, 省疏具悉. 卿其勿辭, 亦勿待命, 調理行公.

영조 영조 1년 (1725년 雍正(淸/世宗) 3년 영조 1년 5월 영조 1년 5월 6일

승정원일기 592책 (탈초본 32책) 영조 1년 5월 6일 계묘 30/34 기사 1725년 雍正(淸/世宗) 3년諫職에 있을 때 처사를 잘못한 경우가 많으므로 遞職해 줄 것을 청하는 鄭亨益의 상소

○ 戶曹參議鄭亨益疏曰, 伏以,臣頃參諫省, 妄陳一疏, 言多不稱, 釁疣百出. 凡臣之罪, 臣卽自知, 惟有屛跡訟愆, 以盡自靖之義而已. 玆將衰病之軀, 退處丘墓之鄕, 游泳聖澤, 分甘長廢. 不自意譴罷屬耳, 恩敍遄降, 至有改下批旨之敎, 而繼伏奉有旨, 以臣爲戶曹參議者, 臣戃怳感泣, 罔知攸出. 仍念臣賦性狷隘, 處事輕遽, 此乃臣一生病痛, 而況又年邁精消昏錯日甚, 意動而言已出口, 言出而悔不及舌, 雖使處之以微官末職, 猶不可以堪任, 祇緣濫蒙洪造, 屢叨華顯, 心常愧恧, 若無所容. 惟其愛君之誠, 根於天賦, 憂國之忱, 不在人後, 凡有所懷, 必以無隱爲期矣. 臣竊觀近日排軋, 每及於異己, 糾摘不行於同志, 互掩之習成, 相規之風絶, 臣未嘗不慨然於斯. 適當言責之任, 粗有數三事論列, 幸蒙聖上不以臣卑鄙, 語關規箴, 則輒下留意之敎, 事係彈論, 則至勤過重之責, 誨諭警飭, 如父詔子, 臣反己循省, 感懼交竝. 至若儒臣之疏, 盛論眞贗之有別, 大臣之箚, 深責差爽之且多, 然則臣之所論, 一歸訛誤矣. 無乃臣久竄荒裔, 新到京洛, 而見聞之差, 遂至於此耶? 蓋得之於傳播之聞者, 不若得之於親聞其人者之爲詳, 則其眞其贗, 自有辨之者存, 臣何必以傳聞爲詳, 而膠守己見, 又復索言, 以傷忠厚之風也? 一任褊心之誚, 甘爲含糊之人而已矣. 且臣於論李潗事中, 有諂附二字, 而稱冤者, 或有之. 此事旣非臣目見, 則臣之只信行言, 容易句斷, 誠不能無失也. 且臣得見參疏蔭仕人等呈旬草, 則以臣疏所謂罔測二字, 大加慍怒, 至曰人之爲言, 胡至此極, 臣看來竊不勝駭痛. 噫, 宮人行藥之說, 旣出囚人之供, 則或啓或疏, 必請査出, 夫孰曰不可, 而及夫元無本無等聖敎, 前後丁寧, 則在群下之道, 其何敢以無爲有, 更爲强請耶? 不信君父之言, 必欲實其胡亂之招, 倡率張大, 熒惑脅迫, 其心所在, 誠不可測, 臣所謂罔測者, 正指此也. 蓋此疏, 自有主張者存, 而今玆呈旬之類, 特隨參者耳. 臣疏則初無請罪之事, 而彼輩則反有侵攻之言, 指意非常, 令人危怖, 玆不得不略有辨破矣. 然臣之當初提論此疏之源頭, 未免大段妄着, 故前旣以此引避, 而追後得見臣三從祖知事臣鄭載岳疏槪, 始知其亦參此疏, 尤不覺驚惕之至. 臣之本宗, 只有一老, 巋然獨存, 屬籍雖疏, 敬慕冞篤, 則臣雖無狀, 亦非病風喪性之人, 如有所知, 豈忍指斥其所參之疏乎? 臣之本情, 神鬼臨之, 而不幸之事, 已至此, 誰肯以無妄見諒, 而不之尤哉? 臣糾人而或謂之多錯, 處己則自訟其不審, 於公於私, 狼狽至此, 其衰耄顚妄之狀, 於此而尤可見矣. 以此一着, 推而觀之, 何事可做, 何職可堪耶? 臣旣蒙聖敎之諄諄開釋, 新除寵命, 又辱蓬蓽, 以罪爲榮, 糜粉難酬, 在臣分義, 固當卽日奔趨, 以謝罔極之恩數, 而第臣私義之萬萬不安, 如上所陳, 若負大何, 世念都灰. 以此情地, 豈敢自同平人, 抗顔於周行之間乎? 伏乞聖明天地父母, 俯垂諒察, 亟許鐫遞臣職名, 俾得守分田廬, 畢命丘壑, 千萬幸甚. 臣無任戰灼祈懇之至, 謹昧死以聞. 答曰, 省疏具悉. 爾其勿辭, 從速上來察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 6일

승정원일기 592책 (탈초본 32책) 영조 1년 5월 6일 계묘 31/34 기사 1725년 雍正(淸/世宗) 3년老父를 떠나기 어려운 사정 등을 이유로 削職해 줄 것을 청하는 蔡膺福의 상소

○ 掌令蔡膺福疏曰, 伏以, 臣罪重丘山, 罰止削黜, 屛伏田廬, 涵泳聖澤, 分甘淸時之棄捐, 夢斷名塗之躋攀矣. 乃於千萬意外, 敍命除旨, 聯翩以下, 繼而有馹召之命, 臣手擎除旨, 且感且惶, 誠莫知所以措躬也. 其在分義, 宜卽趨赴召命, 叩謝天陛之不暇, 而第臣衷情未暴, 蹤迹危臲, 有不徒恃寵靈, 唐突冒進者. 玆敢不避僭越之誅, 略陳危蹙之私, 惟聖明垂察焉. 臣於昨冬, 爲伸攀髯之痛, 暫入輦轂之下, 伊時凶黨鴟張, 迫脅君父, 鞫問應旨進言之人, 區區愚意妄, 以爲毋論其疏語之如何, 旣是仰應明旨者, 則撲殺其人, 誠有乖於廓言路之盛意, 故略將草草之言, 粗效古人匡救之誠. 此實出於妄憂明主, 慨念時政之意, 而喉司之臣, 費辭誣訐, 致令聖敎極嚴, 至有護逆等敎, 臺評繼發, 聲罪狼藉. 至若金東弼·金始鑌之疏, 則遣辭絶悖, 束縛轉甚, 必欲驅之於罔測之地, 嚮非我聖上至仁盛德, 終始曲全, 則臣安得保有今日哉? 每一念至, 寢夢俱驚, 世念都灰, 夫豈有一毫榮進之心也? 顧今天心大悟, 處分亟定, 斯文之幾晦者, 煥然復明, 善類之冤死者, 次第伸枉, 比正傾否回泰之一大機會也. 伏況敎文改撰之命, 旋卽反汗, 直言殺身之儒, 今已雪冤, 南遷北投, 擧皆蒙宥, 凶鑌毒弼, 一竝見黜. 臣雖愚迷, 若其所陳之言, 則不可曰不見施, 雖被萬戮, 亦有榮光, 到此地頭, 臣固知向來聖敎, 亶出於匪怒. 第臣愆負至深, 理宜自靖, 沒齒不見, 廢錮耕鑿, 乃分之宜, 其何敢彈冠束帶, 晏然承命, 以貽臺閣之羞恥哉? 且臣老父, 年今七十有二矣. 居常多病, 近益沈痼, 長時委頓, 藥餌爲命, 人子情理, 實難暫離, 況豈有從宦數百里外之勢哉? 以此以彼, 決難趨命, 瞻望雲天, 只訟辜恩之罪而已. 玆不得不馳章祈免, 而臣又有私分之萬萬危迫, 敢此仰暴於聽卑之下, 臣尤死罪. 臣之初擬是職也, 銓曹認以爲在京無故, 而臣於伊時, 猝聞家叔病急之報, 蒼黃奔逬, 恩除寵諭, 辱臨於鄕廬. 臣之情勢, 雖有難進之端, 含恩畏義, 卽欲自列, 而竟遭私慼, 制限有拘. 旣不能俟罪於京輦之側, 一疏伸暴, 亦不免稽時, 罪戾冞增, 萬殞猶輕, 只欲鑽地以入, 不可得也. 臣非不知事涉猥屑, 而不敢自外於聖明之朝, 竝此哀籲於仁覆之天. 伏乞亟命攸司, 先治臣以私蔑公之罪, 仍令選部, 鐫削臣職名, 勿復檢擧, 以嚴邦憲, 以肅朝綱, 不勝幸甚. 臣無任激切屛營祈懇之至, 謹昧死以聞. 答曰, 省疏具悉. 爾其勿辭, 從速上來察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 6일

승정원일기 592책 (탈초본 32책) 영조 1년 5월 6일 계묘 33/34 기사 1725년 雍正(淸/世宗) 3년情勢를 이유로 遞職해 줄 것을 청한 뒤 역적을 토벌할 것과 尹鳳朝를 敍用할 것 등을 청하는 金有慶의 상소

○ 大司憲金有慶疏曰, 伏以, 臣之難冒是職, 已審於前日避辭, 而處置請出, 出於意外, 怵畏分義, 黽勉出仕, 經夜鞫坐, 賤疾且苦, 坐違嚴召, 益增惶隕. 玆敢不避煩瀆, 猥以難安之情, 難强之疾, 陳章瀝懇, 惟冀聖明之垂察而許遞焉. 臣之至親, 旣參其疏, 則疏下微官, 雖云區別, 請罪其疏之啓, 猶復自如, 其有應避之嫌者, 晏然聯參, 揆以私情, 終有所萬萬不敢安者. 身帶臺職, 不能參涉於其論, 而苟冒虛名, 蹲仍累日, 非但臣心之蹙蹙靡容, 當此大論方張諸僚未備之日, 言責重任, 決不宜一任瘝曠. 殿下若以臣言, 視作例讓, 終靳恩許, 則許久撕捱之際, 徒損聖朝之事體, 冞增賤臣之罪戾, 實非上下誠信交孚之道. 伏乞天地父母, 特加諒察, 亟許遞改, 俾公私俱幸, 千萬至祝. 臣抑有區區愚見, 敢此贅陳, 殿下若不以人廢言, 則幸甚幸甚. 殿下之卽眞, 今已十朔, 聖朝之改紀, 亦將半年, 而國勢之岌嶪, 民生之困悴, 日甚一日, 而廟堂之上, 尙無一事之講確, 臺閣之臣, 亦無一言之論列者, 豈以今日爲已治已安而然哉? 只由君誣未雪, 則義理不明, 國賊未討, 則倫常不正, 凡爲殿下臣子者, 惟以沐浴請討, 爲今日第一義而已, 至於國計民憂, 念不暇及故耳. 噫, 辛丑之禍, 尙忍言哉? 一自聖考大定斯文之是非, 失志之徒, 含毒次骨, 乘機逞凶, 擅弄威權, 誣起大獄, 構殺庭臣, 而至以建儲爲廢立, 代理爲篡逆者, 其意惟在於謀危殿下, 以絶肅廟之血嗣矣. 是故, 泰耉以冒嫌之語, 唱之於前, 鳳輝以疑惑之說, 和之於後, 逆鏡上變於外, 妖儉搆禍於內, 至於賊虎出, 而其終始經營, 左右排布之狀, 彰著無餘矣. 當是之時, 殿下一身之危, 宗社存亡之機, 凜若一髪, 而幸賴先大王至仁盛德, 終使殿下得有今日, 古人所謂天定勝人者, 豈不信歟? 臣歷觀前史, 亂逆何代無之, 而其情節之凶慝, 罪惡之貫盈, 未有如此輩之兼備者, 而如分首從於其中, 則耉·輝爲首, 鏡·虎爲從, 而殿下旣誅鏡·虎, 獨於耉·輝, 靳許輿請, 致使刑政乖宜, 處分失當, 此豈臣民所望於殿下者哉? 辛丑搢紳之疏, 逆節已露, 而殿下討逆之典, 獨不及於疏下者, 抑何故也? 春秋之法, 治亂賊必先其黨與, 而況締結妖宦, 密構凶計, 齊聲投疏, 同一逆腸, 則罪均罰異, 寧有是理? 金姓宮人, 始發於盛節之招, 經年臺啓, 連以宮人爲請. 尹恕敎之疏突出, 而至發供奉已久, 所愛亦愛等說, 顯有指斥之處, 其用意遣辭, 誠極叵測, 而殿下不加究問, 遽命酌處, 聖意之所在, 臣實未曉也. 夫恕敎之所指, 與盛節之所引, 旣異其人, 則恕敎之疏, 便一變書, 而殿下終不明覈事實, 置之黯黮之間, 則誠無以解中外之疑惑, 而抑且大乖於聖朝之處置矣. 臣屢侍前席, 獲近淸光, 聖質天縱, 睿學日熙, 前古帝王之盛節, 無不具備於殿下, 而獨惜夫慈仁, 有勝於剛毅, 執德, 或欠於堅確. 臣誠死罪, 請以現於事者證之. 殿下非不知耉·輝之決不可貸, 六賊之可殺, 恕敎之可鞫, 殿下亦非不知, 而尙未能斷而行之者, 誠以自己之嫌, 濫殺之戒, 先着於聖心, 義理之公, 不得爲主故也. 傳曰, 罪疑惟輕, 又曰, 刑故無小. 古昔聖王, 原情定罪, 罪涉可疑, 則惟輕是從, 以示好生之德, 罪涉故犯, 則雖不必刑, 以明懲惡之典. 殿下試平心思之, 自古爲人臣, 而懷禍心於貳君, 若是其放肆無憚者, 有幾人哉? 究其罪惡, 萬無一分之可疑. 凶情逆節, 皆出於怙縱, 而殿下猶且疑難不決, 使義理不明, 倫常不正, 將至於國不國而君不君. 若其上下之閱月相持, 不暇念及於民憂國計, 特其細事耳. 且念兩司所啓, 殆過數十, 詣臺臺官, 承批退出, 輒請留門, 此實前所未有. 其中多有公議甚嚴罪名最重者, 竄配安置, 誠是末減, 而殿下尙靳允兪, 臺簡多至於盈袖, 史官皆疲於傳書, 聽聞所及, 孰不憂慨? 殿下於刑人罪人之際, 每示難愼之意, 此固大舜欽恤之至德, 今日廷臣, 豈不欲仰體聖心, 亦豈不念章牘之太煩, 而顧今時勢事情, 與向來一進一退, 徒換局面, 大有異焉. 群兇所坐, 皆是殿下之逆臣, 宗社之罪人, 則臺臣之必以準請爲期者, 只欲明大義也, 正彛倫也. 豈容一毫私好惡於其間哉? 伏願殿下, 克回聖心, 一以義理爲主, 毋使他念或雜, 則奸凶情狀, 自莫逃於淵鑑之下, 可誅者誅之, 可恕者恕之, 當竄而竄, 當釋而釋, 大小輕重, 自無毫釐之差矣. 臣於壬寅在鄕時, 霎見過去疏章, 則權益寬之疏, 以巨魁對四凶而爲說, 渠輩常稱四大臣爲逆魁, 忽於四大臣外, 說出一巨魁, 以其文勢觀之, 則其指意之陰凶, 昭不可掩. 宜令政院, 考出其疏, 明正其罪, 臣神精已銷, 歲月稍久, 雖未記某人之疏, 而有以撥亂反正, 贊揚先王者, 噫嘻痛矣, 此何言也? 國朝, 惟稱中宗·仁祖兩廟, 爲反正, 則渠輩將以肅廟朝, 擬之於何等世, 而忍發此言耶? 其視師尙孽臣之語, 殆有浮焉, 亦令政院, 詳加考閱, 現告其人, 亟施當律焉. 尹鳳朝之文學才調, 實是士類中所推重者, 而當此人才眇然之日, 以非罪, 廢斥田野, 臣竊惜之也. 伏見頃日筵說, 則因諸臣奏達, 特許昭釋, 而聖上猶以不謹爲敎, 臣不敢知聖意之如何, 而鳳朝之與萬規素昧, 殿下旣已俯燭於當初面質之時. 趙克亮, 不言某人之疏, 來示一疏本, 而鳳朝以決不可用, 斥之而已, 則其與萬規, 元無一毫干涉之狀, 卽擧世之所共知, 而獨未蒙君父之洞察, 在渠豈不冤甚, 而聖朝之棄材, 亦甚可慨, 故玆敢附陳. 伏願殿下, 特加收敍焉. 臣忝居言地, 未效一日之責, 適仍私情之不可冒出, 前避後疏, 徒事瀆撓, 臣罪尤大, 惶蹙罔措. 草草數語, 固知不槪於上心, 而愚忠所激, 略陳賤見, 伏願殿下, 澄省而採納焉. 臣無任激切屛營之至, 謹昧死以聞. 答曰, 省疏具悉. 疏陳之事, 大義則好, 而予之靳允者, 亦有意見也. 權益寬事及疏中句語事, 向時此等之言, 何可一一深治乎? 尹鳳朝事, 今日筵中, 已有敍用之命矣. 卿其勿辭, 從速察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 7일

승정원일기 592책 (탈초본 32책) 영조 1년 5월 7일 갑진 25/25 기사 1725년 雍正(淸/世宗) 3년進修堂에 申思喆 등이 입시하여 商山郡夫人의 喪次에 친림하여 조문하겠다는 비망기를 환수하는 문제에 대해 논의함

○ 乙巳五月初七日申時, 上御進修堂. 藥房·政院·玉堂請對入侍時, 藥房提調申思喆, 行都承旨洪錫輔, 右承旨李挺周, 右副承旨趙彦臣, 同副承旨朴致遠, 校理洪鉉輔, 假注書任轍, 記注官張世文, 記事官申魯, 同爲入侍. 藥房提調申思喆進伏曰, 商山郡夫人喪事, 出於意外, 追思舊日聖心, 必爲傷感矣. 卽伏見備忘記, 則以今日內擧動下敎矣. 國家事, 與私家事自別, 本非可方之事, 而雖以國朝事言之, 今日擧動, 實非應行之事, 且日候蒸熱, 此時動駕, 何可輕易爲之乎? 請還收備忘記. 都承旨洪錫輔曰, 殿下方在哀疚中, 又遭郡夫人喪, 聖心之傷感, 當復如何? 必欲臨弔於今日之內, 群下孰不感聖心之友愛, 而帝王家, 異於匹庶, 雖以肅廟朝觀之, 公主之家, 則屢爲親臨, 而都尉之喪, 則亦無臨弔之事. 況於昨日, 伏聞玉體有未寧之敎, 臣子之心, 豈欲於此時動駕乎? 臣職在保護之地, 不勝憂慮, 敢此仰達. 請還收備忘記. 右承旨李挺周曰, 伏見備忘辭旨, 在廷諸臣, 孰不感悼, 而第臣昨於入侍時, 伏聞聖上, 當夏則有注夏症, 近來尤甚爲敎, 下情之憂悶煎慮, 庸有極哉? 卽今日氣酷熱, 玉體未寧之中, 必欲動駕, 則恐有添傷之慮矣. 雖以漢朝事言之, 或親幸於諸王之喪, 而夫人之喪, 則未聞有親幸者, 且以先朝言之, 公主喪則臨弔, 而與今日之事差異矣. 請還收備忘記. 右副承旨趙彦臣曰, 殿下友愛之情, 極矣盡矣. 必欲臨弔於今日之內, 臣等亦豈無愴感之心, 而第今閭巷間, 多有不潔之病, 酷熱又如此, 雖以事體言之, 亦無可據之故例. 伏望聖上, 念祖宗付託之重, 循群下顒望之情, 還收備忘焉. 同副承旨朴致遠曰, 殿下方在諒闇哀疚中, 遭此商山郡夫人喪, 悲傷惻怛之意, 藹然於備忘中, 至以追惟往事, 傷悼如新爲敎, 孰不欽仰聖德, 而第今日臨弔之敎, 旣無前例, 若是應爲奉行之事, 則豈敢不從, 而旣非應行之事, 且人君一動一靜, 不可自輕. 況今日候極熱, 動駕之際, 恐有傷損之慮, 非徒臣等之請, 在外群情, 莫不悶鬱. 俯賜諒察, 亟寢備忘. 校理洪鉉輔曰, 臣伏見今日備忘, 辭旨惻怛, 而第郡夫人之喪親臨, 元無可據之例. 雖以我朝事言之, 王子與公主之喪, 間有臨弔之擧, 至於如此之喪, 元無動駕之例. 且昨聞筵中下敎, 則以注夏之症, 玉體未寧爲敎, 下情之憂悶, 當復何如? 況日熱如此, 以聖上友于之至情, 追念往事, 必欲親臨, 揆以事體, 決不宜輕易擧動, 故敢此仰達. 請還收備忘記. 上曰, 備忘, 已盡言之矣. 無他介弟, 只有延齡君一人, 而旣卒之後, 其所少慰者, 家有夫人及幼子矣. 七年之內, 又遭此喪, 追惟昔日, 慘怛何言? 且家有長男, 則稍可爲慰, 而所定嗣子, 年尙幼稚, 生前旣未見其成長, 身後又無主喪長男, 傷悼之懷, 尤不可言. 以私家言之, 一番往弔, 撫慰幼姪, 在所不已, 而事體旣異, 雖不得往護喪次, 以國朝事言之, 適有如此之事, 則豈無臨弔之擧乎? 至於孝廟朝, 麟坪大君夫人之喪, 以聖祖友愛之情, 豈不欲臨弔, 而其時聖候, 適在違豫, 未果臨視, 若不然, 則安知其不爲臨弔耶? 國朝故事旣如此, 而今番則與此有異, 己亥年遭延齡之喪, 今日又遭此喪, 一番臨弔, 何可已乎? 且與都尉稍異矣. 思喆曰, 聖敎如此, 群下孰不感服, 而第以喪事言之, 則百司待令, 各自盡力, 殿下雖不臨視, 豈敢有慢忽之心乎? 且酷暑蒸鬱, 疑疾熾盛, 門外出幕, 處處甚多, 雖尋常匹庶, 尙且謹愼. 況殿下一身, 宗社神人之主, 所係之重, 爲如何哉? 若不勝私情, 必欲擧動, 則恐有傷損之慮矣. 下敎雖如此, 決難奉行, 停寢何如? 錫輔曰, 聖敎縷縷, 至誠惻怛, 以主喪年幼之故, 必欲親臨, 聖上出天之友愛, 孰不欽仰, 而第玆親臨, 元無所益於喪事矣. 聖敎如此, 雖不親臨, 爲執事, 何敢慢忽爲哉? 殿下以孝廟朝, 欲爲親臨於麟坪大君夫人之喪, 而以適在違豫, 未果臨視爲敎, 孝廟朝事, 臣亦有所聞知, 故敢達. 麟坪大君喪出時, 孝廟亟命臨弔, 諸臣以衛儀未備請徐, 則孝廟不從群請而往臨, 至今盛稱孝廟友于之篤, 而若其夫人之喪, 未嘗親臨, 於此亦可見今日臨弔之不當矣. 況今殿下玉體未寧, 閭閻間癘患亦多, 慈聖若知今日動駕之擧, 則必有憂慮矣. 何可輕先擧動耶? 挺周曰, 殿下以注夏症, 方在未寧, 又當盛暑, 何可擧動於此時乎? 一番親臨, 非徒無益於喪事, 恐有傷損於玉體. 更願還收備忘. 彦臣曰, 下敎辭意, 至誠惻怛, 若是禮法當行之事, 則何不順旨奉承, 而如是屢達乎? 情理雖重, 禮法亦大, 念慈聖惟疾之憂, 思祖宗付託之重, 勿爲輕動. 致遠曰, 殿下友愛至隆, 下敎至此, 臣雖愚迷, 豈不知聖意之所在, 而第以禮法言之, 元無可據之例. 況今炎暑甚酷, 癘患又盛? 且伏聞聖候欠寧, 此時動駕, 如或添傷, 則宗社臣民之憂, 當復如何? 入侍諸臣, 必欲準請乃已者, 實出群情之所同, 强抑私情, 還收備忘, 千萬伏望. 鉉輔曰, 以禮法言之, 帝王家, 異於私家, 殿下雖以友愛之情, 必欲臨弔於今日, 而玉體若或添傷, 則臣民之憂慮, 曷有極哉? 群下此言, 只恐玉體之有傷, 亟收動駕之命焉. 錫輔曰, 屢度陳達, 極知惶恐, 而殿下於易曉之事, 如是持難, 群下之情, 益用抑鬱矣. 國朝三百餘年, 豈無可據之事, 而前所未聞, 猝行於今日, 固未知其得當也. 彦臣曰, 暑熱癘患, 區區群下之私慮, 而揆以禮法, 旣無可據之文, 論以事體, 亦非應行之事. 況且帝王家事, 異於匹庶, 豈可以一時之私情, 徑行禮外之事乎? 必也貴禮法而抑私情, 然後可以得宜, 故敢此屢達. 思喆曰, 設爲親臨之事, 酷熱毒癘之中, 決不當動駕, 故諸臣之言如是矣. 雖閭巷匹夫, 尙愼出入, 況玉體未寧之中, 豈可輕易動駕耶? 請勉從群情焉. 上曰, 俄已言之矣. 今日之事, 以私家言之, 昆弟雖多, 七年之間, 荐遭如此之喪, 痛悼之極, 實難爲懷. 設使卿等處地如此, 則其心當如何哉? 君臣上下, 分義雖異, 情理則同, 豈無恕己及人之道乎? 雖知一番臨弔, 無益於喪事, 而今若親臨, 則不但伸予之私情, 庶可慰九原之魂矣. 更勿煩陳. 思喆曰, 聖敎如此, 必欲親臨, 則成服後或入棺後, 一番臨弔, 猶或可也. 何必今日內爲之乎? 入棺後或成服, 趁早乘涼, 如欲臨弔, 則或可奉行, 而今日則決難奉承. 伏惟殿下, 俯循群情, 稍待閭閻間乾浄, 以爲擧動事下敎, 何如? 彦臣曰, 非但日氣之蒸熱, 孔子曰, 非禮勿動, 匹庶猶然, 況人君一動一靜, 尤當謹愼, 旣無可據之禮, 則豈可以一時之私情, 循行非禮之事哉? 臣等識見孤陋, 不能考據故事, 而若必欲親臨, 則命大臣·儒臣, 博考典禮, 以爲臨弔之地, 允合事宜矣. 錫輔曰, 伏聞下敎之時, 玉音凄切, 仰瞻玉色, 涕淚涔淫, 臣等雖甚愚迷, 豈不知感歎聖意, 而旣無可據之禮, 則殿下方以禮治國, 豈可拘於一時之私情, 不顧禮法之重乎? 殿下每於敬昭殿朔望, 輒必親祭, 群下孰無憂念之意, 而未嘗有諫止者. 今日則大異於此, 請亟寢動駕之命. 挺周曰, 卽今玉體未寧, 如此酷熱, 何可動駕? 若有可據之禮, 則可也, 旣無可據之禮, 則不勝私情之惻怛, 致有玉體之傷損, 實非謹愼之道矣. 致遠曰, 自古帝王家, 異於匹庶, 拘於禮法, 雖應伸之情禮, 亦多不伸. 況今禮法之外, 何可强拂群情乎? 孟子曰, 非禮之禮, 非義之義, 大人不爲. 況殿下動遵禮法, 今以一時之私情, 必欲徑行於禮法之外, 臣愚死罪, 決知其不可奉承矣. 鉉輔曰, 人君一動一靜, 所當謹愼, 伏惟殿下, 俯諒抑鬱之群情, 曲賜勉從焉. 上曰, 一番臨弔, 難於永塞, 有此成服後動駕之言, 而若必臨弔, 則成服前後, 豈有可論之事乎? 承旨據禮爲言, 至請博考典禮, 國朝事, 則庶有可知之道矣. 孝廟朝, 適仍違豫, 未得親臨於麟坪大君夫人之喪, 以近事言之, 亦無親臨於王子夫人之喪, 而但古語曰, 禮出於情, 若不大害於禮, 則雖無可據之文, 少伸私情之痛, 似無所妨矣. 錫輔曰, 若令禮官稟處, 則非但爲今日之法, 亦可爲後王之則矣. 徑情直行, 匹夫猶不可爲, 況帝王異於凡庶, 豈可徑情而直行乎? 彦臣曰, 聖敎以爲禮出於情, 此有不然者. 匹庶家, 雖或有權道, 而帝王家, 異於私家, 必令禮官稟處, 以爲擧行之地, 實合事宜矣. 錫輔曰, 禮官稟處之請, 非出於防塞殿下之至情, 或恐有違於典禮, 故敢此申達. 令禮官稟處, 以爲詳考擧行之地者, 實當中之語也. 上曰, 若問於禮官無可據之文, 則何以爲之? 錫輔曰, 考據仰稟後, 言若可用則用之, 不可用則不用, 可也. 人君凡事, 只當問於禮官, 合於禮, 然後可以行之, 何必預慮其無所可據乎? 彦臣曰, 都言是矣. 不拘於禮, 不拘於法, 不問於群臣, 直以私情, 斷然行之, 則後世何以爲法乎? 錫輔曰, 殿下於昨年因山時, 必欲動駕隨往, 因群請勉副, 以今日之事比之, 則於情於禮, 大小輕重, 將如何也? 宜有軫念停止之道矣. 彦臣曰, 雖當然之事, 收議禮官, 然後行之者, 道理當然矣. 挺周曰, 聖敎以問於禮官, 無可據之文, 則何以爲之爲敎, 而臣意則不然矣. 大扺帝王一動一靜, 異於凡庶, 當一遵禮法而已. 若違於禮法, 則不爲之, 可也. 何必預慮其無可據之文乎? 雖無可據之禮, 參以情禮, 則亦似無妨矣. 致遠曰, 諸臣畢達無餘, 小臣言辭拙訥, 見識孤陋, 雖未知典禮之如何, 而右副承旨之令儒臣博考典禮之請, 雖出於欲緩今日動駕之意, 而禮者, 天理之節文, 人事之儀則, 參酌人情, 隨事而制, 則臣意以爲雖考出典禮, 必無可據之文. 今不必考出, 而都承旨所達, 誠是矣. 殿下於前冬, 猶忍至情而勉從群請, 則較諸今日事, 其輕重, 豈不萬萬懸殊乎? 思喆曰, 諸臣所達, 是矣. 當令禮官稟處而已. 參量勉從, 以解群情之抑鬱焉. 錫輔曰, 古人云, 夙夜在公, 以事一人, 臣等處夙夜之地, 誠心事君, 每欲引君當道, 今日之事, 果合於禮, 則豈敢不奉行, 而强抑殿下惻怛之情乎? 惟當問諸禮官, 從容講定而後行之, 可也, 而今日處分, 只在於收還備忘與詢問禮官兩言而已矣. 彦臣曰, 人君動靜, 豈可輕易爲之乎? 雖無考據之禮, 廣詢大臣諸臣, 詢其可否, 然後可以行者行之, 不可以行者不行焉, 則方可以合於禮而得其中矣. 急先下敎焉. 錫輔曰, 帝王行事, 不出禮法之外, 今日之事, 若有可據之文, 則行之, 可也, 若無可據之文, 則不行, 可也. 小臣之意, 竊以爲令禮官稟處, 合於事宜矣. 鉉輔曰, 事在疑晦之間, 猶可考例稟處, 而至於今日之事, 旣非可否間事, 何必令禮官問議大臣耶? 事若應行者, 臣等何敢縷縷仰達乎? 人主一動一靜, 與匹庶有異, 不可徑情直行. 惟願參商勉從, 以副群下之望焉. 上曰, 古史觀之, 古昔帝王, 有徑情直行者, 而思其根本, 則有情理之所不忍者, 予豈欲徑情直行, 而不勝慘怛之心, 有此下敎矣. 今者諸臣, 縷縷爲言, 而都承旨所達因山擧動停止事, 果得矣. 此事載於五禮儀, 必欲行之, 而仰稟東朝, 終不能往伸私情, 因山之日, 一倍罔極矣. 今聞都承旨言, 不覺慙赧, 其時雖應行之禮, 尙不能强拂群情, 況今日之事, 輕重懸殊乎? 帝王之事, 異於匹庶, 而天子爲天下之準則, 諸侯爲一邦之準則, 予心之慘怛, 固已不勝, 而諸臣之意, 旣皆如此, 都承旨所稱東朝之云, 亦然矣. 予豈貽憂於東朝乎? 雖博考典禮, 必無可據之文, 旣知其必無而爲之, 則是文具也. 文具之事, 予不欲爲之, 强抑慘怛之痛, 停寢動駕之命, 喪葬諸具進排等事, 各別申飭, 可也. 思喆曰, 各司擧行, 當別樣申飭矣. 錫輔取筆書曰, 藥房·政院·玉堂請對入侍時, 商山郡夫人喪次動駕停止, 喪葬諸具進排等事, 各別申飭事, 榻前下敎. 諸臣以次退出.

영조 영조 1년 (1725년 雍正(淸/世宗) 3년 영조 1년 5월 영조 1년 5월 9일

승정원일기 592책 (탈초본 32책) 영조 1년 5월 9일 병오 19/20 기사 1725년 雍正(淸/世宗) 3년老病이 있고 君父의 신임을 받지 못했다는 이유로 改差할 것과 治罪할 것을 청한 뒤 景宗實錄의 완성, 承宣의 소환 등을 청하는 鄭澔의 상소

○ 領議政鄭澔疏曰, 伏以, 臣負萬萬不可逭之罪, 繳萬萬不敢當之恩, 手札纔降, 諭旨繼宣, 辭意懇摰, 責望隆重. 不審聖明, 何所取於逋慢之一微物, 誤辱異數, 至斯之極也? 臣於前後聖敎, 輒將數語, 仰對於承史回啓之中, 擬俟精神稍定, 更入文字, 以暴危悃, 而尸居餘氣, 遇暑益薾, 因循至今, 密若無言, 臣猶自怪, 人其謂何? 玆又伏聞新卜賢德, 鼎席備位, 猥以久次冥升首揆, 始焉惶感, 終而悸恐, 一身狼狽, 雖不足恤, 言念國事, 可爲寒心. 夫三公之列, 孰非重任, 而至於元輔, 事體自別, 上承一人, 下總百僚, 衆責之所萃, 安危之攸係, 其不可以計班而遷, 循資而進, 苟然充數也, 決矣. 雖在平世, 尙宜難愼, 矧當新化, 其可忽諸? 伏願聖明, 亟加省察, 特命鐫改, 無俾四方久駭瞻聆, 幸甚. 抑臣情病, 無論新舊職名, 俱有難冒之勢, 久欲陳聞, 而神昏氣短, 屬藁未成, 今請略陳其槪焉. 臣素以癃病之人, 中年遊宦, 積傷水土, 蒲柳望秋, 衰敗忒早, 未及謝事之年, 已尋乞骸之章. 肅廟俯諒實狀, 不復責以職事, 任其優游, 特其未許者, 休致二字耳. 方且瀝懇, 期準所請, 而弓劍先遺, 褥蟻此遲, 誤嬰世禍, 流離竄逐, 西塞南荒, 萬死歸來. 洪恩所被, 愚衷自激, 不計顚跲, 冒入脩門, 夫豈筋力, 容或可强? 祇爲未死之前, 獲覲耿光, 以爲畢義之地矣. 日昨告退, 吁亦已晩, 而適會將歸之際, 忽遭罔極之人言, 以致聖明, 疑臣此行, 專由於情勢之難安, 故每有筋力尙强之諭, 不諒其神精之消亡已久, 臣竊悶焉. 夫以事理論之, 向臣所被之言, 旣甚非常, 雖蒙聖旨之開釋, 曷任情地之危蹙, 而前此所陳疏啓之間, 未嘗索言其事者, 良以老病之難强, 尤有甚於情勢也. 比竊伏聞, 殿下以曾許添入二字之敎, 爲不敢不忍, 而終至收還, 若爾則聖意固以鄭錫三之言, 爲是也. 錫三之言苟是, 則臣之敢言不敢聞之說, 忍提不忍提之事, 以傷我聖上孝友之德者, 大矣. 論其罪惡, 萬戮猶輕, 然而殿下, 於錫三則用其言而棄其身, 於臣則罪其言而寵其身, 仍若以罪錫三之擧, 開賤臣復進之路者然, 大聖人作爲, 雖非小人之腹所敢窺測, 而從古聖王所以操刑賞而明是非之道, 恐不若是其舛施也. 臣誠昏耄, 深竊有所未敢曉者. 凡今之謂先王, 不幸有疾, 爲群兇所欺蔽, 伊時處分, 多非先王之本意云爾者, 是果有害於盛德至仁, 非臣子之所忍聞所忍提者, 而惟彼幸其不幸, 諱其有疾, 必欲以一番士禍, 盡歸之先王, 要自脫於誣告戕殺之罪者, 是獨忍聞而忍提也耶? 抑惟殿下之聰明睿智, 寧或有眩於此是彼非, 而明命旣申, 反汗斯遽, 頻復不已, 終至迷復. 此莫非言出於臣口, 不能見信於君父之致, 此亦罪之大者. 臣於是, 情勢之危蹙爲甚, 而老病之難强, 反有不暇言者矣. 伏願聖明, 亟命有司, 治臣妄言之罪, 以定國是, 以謝人言, 千萬幸甚. 臣方陳危迫之懇, 恭竢斧銊之誅, 則所帶本兼諸職, 自在削罷之中, 不當別有所祈免, 而第於先朝實錄事, 竊嘗慨然憂歎, 玆敢略及焉. 恭惟聖考禮陟, 倐已六年于玆, 連値國家之多故, 其於纂輯之功, 殆置之相忘之域, 其所草創, 僅至十年, 汗靑之期, 杳無其日, 將使五十載盛德大業, 遷就不章, 豈非未安之甚者乎? 是宜除却百事, 務要速完, 登諸琬琰, 昭垂萬世, 而顧以老病將死之臣, 猥充摠裁之任, 政使在京從仕, 豈有精神可及於刪述之役耶? 伏乞聖明, 念事體之至重, 軫功役之漸進, 亟授可堪之人, 俾成不刊之典, 不勝萬幸. 且臣雖微情病之俱極, 當此盛暑, 八耋殘喘, 寧有動着之理, 而承宣相守, 今已踰月, 以無朝命, 未敢言歸. 夫馬長待, 廚傳頻煩, 驛路州縣, 貽弊不貲, 怨聲載路, 無不咎臣, 其在私義, 已甚不安, 而揆以國體, 亦豈無損乎? 曾以此意, 略及於回啓, 而未蒙省察, 玆復仰瀆, 乞賜指揮, 召還承宣焉. 臣無任戰灼祈懇之至, 謹昧死以聞. 答曰, 省疏具悉卿懇. 前日之批, 已諭予意, 而只緣誠淺, 莫回卿心, 愕然且慙, 無以爲諭. 至於添入二字收還事, 予豈未燭卿心然乎哉? 猶有所不忍之意也. 今卿以此引咎, 不亦過乎, 而況今拜元輔, 予之望卿者, 不啻若大旱之雲霓. 休致之請, 雖日上十章, 決難從許. 卿之一日在鄕, 增予一日之思想, 二日在鄕, 增予二日之思想, 卿其體先朝之恩遇, 念小子之至意, 勿復控辭, 而且摠裁之任, 以卿體國之誠, 豈如是固讓? 又況保護之任, 尤不宜暫曠, 卿其安心勿辭, 卽日就道, 用副上下之望. 仍傳曰, 此批答, 使偕來史官傳諭.

영조 영조 1년 (1725년 雍正(淸/世宗) 3년 영조 1년 5월 영조 1년 5월 11일

승정원일기 592책 (탈초본 32책) 영조 1년 5월 11일 무신 33/41 기사 1725년 雍正(淸/世宗) 3년수감된 죄수가 書札을 보내 꼬드긴 사실이 있는 것과 관련하여 책임이 있다는 이유로 遞職을 청하는 洪致中의 상소

○ 兵曹判書洪致中疏曰, 伏以, 臣猥以無似, 忝長金吾, 適値鞫獄多事, 推諉無地, 黽勉供職, 倐已三朔, 私心悚懍, 常切僨事之憂矣. 至於日昨本府都事遠配之命, 尤有所萬萬惶隕者. 蓋自設鞫以來, 臣等之居常申飭, 該郞之晝夜看檢, 非不十分嚴緊, 而只緣密地潛通, 奸情莫察, 致使莫重獄囚, 乃有書札敎誘之事, 此實從前鞫獄所未有之變怪. 聖上之所以嚴治者, 實出於懲一礪百之意, 而但念臣方爲一府之長, 凡有咎責, 臣實爲首, 而獨使郞僚被譴, 臣獨免焉, 揆以刑法, 必無此理, 臣何敢以倖逭爲幸, 厭然仍據於職次乎? 且臣積月勞悴之餘, 宿病添劇, 昏倒床席, 㱡㱡欲盡, 顧此情病, 萬無自力供仕之望. 伏乞聖慈, 諒臣情勢病勢之俱難仍冒, 亟將臣所兼判義禁之任, 先許鐫遞, 仍治臣不職之罪, 以嚴公法, 以安私分, 不勝萬幸. 臣無任屛營祈懇之至, 謹昧死以聞. 答曰, 省疏具悉. 今者投畀禁都者, 乃所以懲勵日後之意也. 於卿少無引咎之端, 卿其安心勿辭, 從速行公.

영조 영조 1년 (1725년 雍正(淸/世宗) 3년 영조 1년 5월 영조 1년 5월 11일

승정원일기 592책 (탈초본 32책) 영조 1년 5월 11일 무신 38/41 기사 1725년 雍正(淸/世宗) 3년權尙夏를 모함한 申致雲을 죄주지 않았다는 이유로 削職을 청하는 尹焜의 상소

○ 持平尹焜疏曰, 伏以, 旻天不弔, 聖后賓天, 日月易得, 時序屢遷, 伏惟聖思, 追慕何極? 伏念臣以草萊賤品, 至愚極陋, 無所有似, 言其才分則蔑有寸長, 言其知識則全昧學術, 而猥忝科名, 暫寄郵丞, 因喪廢蟄, 閱歷滄桑, 以至於今日. 仰覩太陽之繼照, 獲瞻世道之更化, 區區願忠, 實不敢後於人, 而自顧人地之庸下, 無望淸朝之收錄矣. 不意今者, 柏府恩命, 遽下於千萬夢寐之外, 臣驚惶怵惕, 罔知攸措. 豈料聖明初政, 乃有此擧措之失當乎? 此不過注擬之臣, 致有過誤, 而日月之明, 有所未燭而然也. 雖在平時, 紀綱耳目之所係, 不可苟充而冒授, 況今朝著多事, 聖誣未雪, 國賊未討, 三綱幾淪, 九法將斁, 治亂安危, 判於毫忽, 必得其人, 畀之此任, 然後庶可以討亂賊而裨聖化也. 乃於此時, 而以此職, 加之如此醜劣之身, 是雖狙猿之被冠冕, 駑馬之服路車, 亦不足以喩其不似也. 臣雖欲貪戀寵榮, 唐突冒進, 其奈誤聖簡辱淸班何哉? 且臣竊有所萬萬痛迫於心者, 不得不冒死陳之. 臣師先正臣權尙夏, 以先正臣文正公宋時烈之嫡傳, 受其衣鉢之托, 身任繼開之責, 至於乙未一疏, 明斯道闢邪說, 爲世道斷案矣. 肆我肅宗大王, 極其敬重, 際遇昭融, 以所以待時烈之禮待之, 此則不待臣言, 而殿下所以自知者矣. 惟彼拯之黨與, 深懷怨毒, 乘時逞凶, 醜詆罔極, 而至於致雲之誣, 則其窮凶絶悖, 直一變書, 實千古奸凶之所未有也. 大扺拯徒, 幻出一逆字, 戕殺忠賢, 引而伸之, 隨處拖長, 籠罩之網, 至及山林, 乃以讐國反君等說, 肆然加之於泉壤旣骨之後, 是可忍也, 孰不可忍也? 何幸聖明, 快揮乾斷, 首賜昭洗隱恤之典, 殆無餘憾, 有以見殿下遵聖考之遺旨, 衛斯道之盛意也, 凡在瞻聆, 孰不感泣? 第今致雲誣辱先正之罪, 尙未懲討, 臺臣末減請竄之啓, 累朔靳允, 臣竊未知聖意之有在也. 噫嘻, 反君讐國, 何等惡逆? 雖在尋常行路之人, 決不可以此, 無端驟加, 況兩朝元老, 一世宗師之大賢, 而橫加不道, 汚蠛無忌, 此其罪當如何也? 然則致雲, 不特有毒正之罪, 實爲誣告之賊, 使臣師之誣, 不白則已, 旣辨其被誣, 則彼致雲者, 自當服誣告之律, 正致雲誣告之罪, 然後臣師之誣, 始可昭晣畢伸, 而殿下不此之思, 一邊追加尊尙於臣師, 而一邊曲加容護於致雲, 天下寧有如許道理乎? 今有陷人於惡逆者, 不繩之當律, 而徒加恩禮於被誣之人曰, 此足以辨誣辱而明是非云者, 其果事理之得當乎? 是殿下, 於辨邪懲惡之義, 猶未十分曉然, 而所以崇報臣師者, 終不免爲不能誠實之科也. 致雲旣逭刑章, 則臣師之誣, 終不得雪, 臣雖無似, 亦嘗聞父師之義矣. 不伸師誣, 而恬然供仕, 實難免朱夫子·范淳夫之責. 此實愚臣難進之一端, 不得不披瀝肝血, 猥籲天日之下, 干冒宸嚴, 罪當萬死. 伏乞聖慈, 寬而察之, 亟命鐫削臣職, 以重公器, 以安微分, 不勝萬幸. 臣無任屛營祈懇之至, 謹昩死以聞. 答曰, 省疏具悉. 申致雲事, 予志有在也, 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 11일

승정원일기 592책 (탈초본 32책) 영조 1년 5월 11일 무신 39/41 기사 1725년 雍正(淸/世宗) 3년자질이 부족하고 大殿과 姻戚 관계라는 이유로 遞職을 청하는 徐命九의 상소

○ 獻納徐命九疏曰, 伏以, 臣學蔑才疎, 最居人下, 頃者猥忝宮僚之選, 自顧才分, 萬不近似, 而三朔黽勉, 蓋出於昵侍胄筵, 獲覩諭敎之盛. 迺者納言新除, 遽及於千萬意慮之外, 臣聞命震惕, 莫省所措. 顧此所叨之職, 地望自別, 決非如臣庸瑣所可冒當者, 臣雖欲感恩畏義, 冒昧應命, 其於公議何? 且臣有私義之萬萬痛迫者. 臣仲父贈府院君臣徐宗悌, 自少至老, 謙恭謹愼, 一自戚聯王室, 謝絶交游, 杜門自守. 不幸奄忽之後, 臣諸父, 每以不負先訓, 申申戒飭于臣從兄弟, 而至於從姪德修, 乃稚年一愚騃耳. 雖於家內宂細之事, 渠何能有知有識, 而猝罹誣獄, 便作證成危逼之機括, 終爲刀鋸之鬼, 見今誣枉畢伸, 其中或不無所謂承款而見雪者. 德修不免爲誣告之罪人, 貽累門戶, 莫白幽冤, 亡仲父宗祀, 將無所依, 臣闔門危怖, 惶隕跼蹐, 不但私情之傷痛而已. 臣尤有所隱痛于中者. 臣家世, 自前朝至于今日, 世襲簪纓, 其間不無大顯於朝, 而曾無一人身蹈禍釁, 世稱以謹厚之家矣. 亡仲父家, 逮至孱孫, 罹此罔測之禍, 墜忝世德, 無復餘地, 臣能不愧懼于中, 而揚揚於名宦之塗乎? 仍竊伏念, 自古后妃之家, 鮮克有終者, 豈有他哉? 率由於冒貪榮寵故耳. 是以, 漢家二十后, 能全其家者, 陰·鄧數家而已, 此豈獨興騭等, 能有挹巽而然哉? 亦由於光·和二帝之所假寵祿, 能盡保全之道也. 今臣雖非椒房至親, 亦一姻屬, 則臣之冒據, 亦不有歉於抑損之聖德乎? 況臣仲父家, 特蒙異渥, 旣濟其萬死之命, 又待以國舅之禮, 生死肉骨, 恩榮已濫, 而又使如臣不肖無狀, 驟居淸顯, 則一門恩寵, 可謂至矣, 抑恐再實之木, 其根必傷. 臣非不知承命之爲恭, 而前鑑旣明, 覆轍可戒, 則其何可徒恃恩寵, 辜負初心, 翺翔於淸顯之地, 低仰於言議之場, 以取膴仕之譏哉? 昨於嚴召之下, 不敢坐違, 隨詣闕外, 猥陳私懇, 而適値齋戒, 未免登徹, 區區私義, 終難冒進, 竟犯違慢之科, 而只推之命, 出於格外, 臣達宵兢惶, 誠不知置身之所也. 方欲更封前章, 申暴危懇之際, 天牌狎臨, 謹此承詣, 瀝陳肝膈, 退歸私次. 伏乞聖明, 俯諒情地, 特許鐫遞, 仍治臣違傲之罪, 以警具僚, 以安私分, 不勝幸甚. 臣無任惶恐懇禱之至, 謹昩死以聞. 答曰, 省疏具悉. 疏中引嫌, 殊涉太過, 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 13일

승정원일기 592책 (탈초본 32책) 영조 1년 5월 13일 경술 34/35 기사 1725년 雍正(淸/世宗) 3년敎文에 違豫 2자를 쓸 것, 兇惡한 무리를 제거할 때 엄중히 할 것, 이치를 밝히고 마음을 바르게 하여 趙泰耉 등을 처벌할 것을 청하는 李觀命의 차자

○ 右議政李觀命箚曰, 伏以, 臣不量誠淺, 不足以感回天聽, 愚衷憤慨, 不忍與凶賊, 共戴一天. 昨從諸臣之後, 備陳沐浴之請, 而終日前席, 苦口力爭之言, 終未蒙聖明之開納, 臣憂懣慙赧, 實無顔面可以冒居具瞻之位. 略陳情悃, 而慰諭之下, 亦不敢徑情直行, 泯默退出, 終宵憫菀, 餘懷耿結. 臣固自訟之不暇, 而復有論列, 極知愚迷, 無所逃罪. 幸逢明時, 居可言之地, 有懷自隱, 則辜恩廢職之罪, 尤萬萬矣. 玆敢仰溷於宸嚴, 唯聖明澄省焉. 告敎文中違豫二字, 始許添入, 終命刪去, 臣竊不勝惶惑憂歎之至. 疾病之來, 聖人所不免, 而疾病之中, 雖聖人亦不能省記, 故孔子疾病, 不識子路之以門人爲家臣, 豈有貽累於大聖之盛德乎? 且武王有疾, 周公不諱於告先王之文, 乃曰元孫某遘癘虐疾. 違豫字, 豈有可諱之義哉? 今臣等, 必欲書違豫字者, 蓋欲彰明先王之盛德至仁, 不幸有疾, 乃爲此群兇從中掩翳, 恣行胸臆也. 兇黨之必欲去違豫二字者, 蓋欲遮護渠輩乘時擅弄之跡, 而當日之許多處分, 皆歸之於先王也. 若向來構成誣獄, 戕殺士類, 明其爲群任之造讒, 先王之見欺, 則殆同日月之蝕, 無損天地之大. 況復琓琰[琬琰]大訓, 卽寧考之手札, 而先王之躬受者, 鏡·虎凶言, 乃東朝之極誣, 而殿下之惡名也. 以先王至孝至仁之盛德, 苟非違豫之時, 豈不驚痛嚴討, 而反爲其欺蔽之說所掩誑耶? 今必曰, 先王盛德, 度越百王, 率乃寧王志事, 罔敢或撓, 克孝克友, 人不敢間, 而不幸而違豫, 群凶乘之, 宦妾肆行矯僞, 凡所以變亂典章, 釀成禍變, 俱非先王之所知, 然後先王本然之德, 光潔無瑕, 可以明志事於天下萬世矣. 若曰, 先王無違豫之候, 而爲群兇之所欺蔽, 以肅廟之遺訓, 謂非本意而變更之, 以誣逼二聖之惡言, 謂不驚痛而置之云, 則是竝與先王至聖至明本性之德, 而掩晦之也. 是欲諱先王之疾者, 反揚先王之累, 此廷臣所以痛迫哀隕, 號籲力爭者也. 君父之疾, 雖若可諱, 而亦自有不可諱者, 若諱其疾, 則反累其德, 不諱其疾, 則乃明其德, 臣未知殿下將欲諱疾而累其德耶? 不諱其疾而明其德耶? 此義理甚明, 而殿下反爲凶黨之說所撓奪, 不嫌銷刻之譏, 爲此顚倒之擧, 臣惶惑憂歎者, 正以此也. 且錫三輩之言, 以添入違豫字, 目之以綱常之罪, 而殿下反用其言, 卽收成命, 是殿下以今日廷臣, 盡歸之於綱常之罪也. 旣知其爲綱常之罪, 則不卽嚴斥, 姑假涵容者, 大聖人至誠待下之道, 恐不當如是也. 愚忠所激, 言不知裁, 死罪死罪. 仍竊伏念, 人主一心, 萬化之源, 本源之地, 一有偏蔽, 則施諸事爲者, 隨處生弊, 臣恐殿下發號出令之本, 或未免有所偏蔽, 不勝區區怨明主之意, 玆敢泝源而竭論之, 唯聖明, 恕其僭而垂察焉. 方今聖明在上, 始初淸明, 逬黜姦兇, 登崇俊良, 朝著肅穆, 萬姓驩欣, 太平之治, 朝夕想望, 而數箇月之內, 殿下處分, 悖於義理, 怫於人心者, 固多有之. 向之驩欣者, 反不勝鬱抑憂憤, 而群下解體, 國勢委靡, 臣竊痛之. 臣竊見殿下聰明睿智, 首出庶物, 慈仁愷悌, 允邁百王, 而典學之誠, 孜孜不懈, 日三開筵, 動引經傳, 猗歟盛哉, 豈非不世出之君, 而大有爲之主歟? 蓋自古帝王, 雖有美質, 而每患無好學之誠, 是以不免師心而自用, 雖知典學, 而或患無過人之姿, 是以不免鹵莽而滅裂. 今殿下則旣有其姿, 而又有其學矣, 宜其發號施令, 動合義理, 臨政處事, 大慰人心, 而乃反有悖義理怫人心之歎者, 抑何故也? 無乃聖質雖美, 而尙有當矯革者存, 聖學雖高, 而猶未得其要而然歟? 夫聰明慈仁, 儘是好箇題目矣. 然而殿下之聰明, 反有察小遺大之患, 殿下之慈仁, 徒爲姑息懦弱之歸, 此豈非聖質之當矯革者乎? 夫不能大着眼目, 如日月之麗天, 而巨細精粗, 無不畢照, 魑魅魍魎, 莫能逃形. 但欲弊精竭智於文簿, 期會瑣瑣枝葉之間, 則不可謂善用聰明矣. 不能大着心胸, 如天地之無私, 而舒慘殺活, 皆得其宜, 弛張伸縮, 各因其時, 但欲委曲周旋於婦人女子區區小惠之間, 則適所以害其慈仁矣. 況旣曰我旣聰明, 天下之事, 何待群下之言, 而後知便有傲然自聖之意? 我旣慈仁, 於道爲近, 率是以行, 庶免大過, 無復沈潛剛克之功, 却不知明目達聰, 芻蕘必擇, 乃所以爲大聰明, 而當理無私, 一循天則, 方始爲眞慈仁也. 又況今日世變無窮, 讒說時作, 綱常墜絶, 亂賊縱橫, 正使殿下, 察納雅言, 開廣聖聽, 嚴毅果斷, 斬釘截鐵, 尙患傍伺之輩, 闖進嘗試之說, 要覬之徒, 陰爲日後之計, 終至於國不國而人不人. 況以殿下今日之氣象規模, 其何能有所振刷, 以慰億兆之望哉? 雖然, 臣所謂矯革之云, 非欲使殿下, 戒聰明而反事含容, 變慈仁而務爲嚴猛. 但願殿下, 曠然遠覽, 毋徒察察於枝葉微細, 而又必以舍己從人, 容受敷納, 爲廣聰明之本, 赫然奮發, 毋徒區區於私恩小惠, 而又必知鋤兇翦惡, 雷厲風飛, 初不害慈仁之實, 則國事可做, 人心可慰矣. 雖然, 氣質矯革之道, 在於學問, 而殿下之用力, 於此亦已有年, 則臣之輒謂殿下之學, 猶未得其要者, 何也? 夫學以明理爲本, 而正心爲要, 必先明理然後, 有以知其是非得失善惡邪正之所在, 而不眩於去就從違之間, 必先正心然後, 有以保其至當至正至公至明之本體, 而不差於處事應物之際, 從上聖賢爲學之要, 無出此二者矣. 然不先明理, 而遽欲正心, 則將不知此心之發, 何者爲天理, 何者爲人慾, 而終至於和泥拖水, 認賊爲子者有之, 是則二者之功, 又不無先後之序也. 臣竊觀殿下典學之誠雖篤, 而衡石之程, 不過考校同異於章句訓誥之間, 而未嘗卽事卽物, 以究夫義理當然之極致, 故凡聖心, 自以爲義理者, 常在於非義非利, 半靑半黃之間, 惟其理有未明, 而所認以爲理者, 旣非當然之極致. 是以方寸之中, 無以察其偏黨反側之爲害, 而凡聖心, 自以爲公平者, 常在於依違苟且半上落下之科, 好善則不能如好好色之篤, 惡惡則不能如惡惡臭之切, 而又重以曲嫌小節, 趦趄畏難之私, 參錯於其間, 則殿下之心, 顧何時而可正乎? 蓋殿下所謂用力於正心之功者, 深以偏倚爲戒, 而公平爲務, 凡事不欲爲已甚之擧, 此意非不善也, 而殊不知心之爲物, 至虛至明, 如鑑之空, 如衡之平, 初不可以一事係着也. 未發之前, 但當敬以存之, 而物來順應, 惟義理之當然, 是準是則, 則當喜而喜, 當怒而怒, 各中其分限, 不務祛偏倚, 而自無偏倚, 不期爲公平, 而自底公平, 此之謂正心也. 若先有一心安排, 係着於未應事之前, 則此心之正, 已失其鑑空衡平之本體, 而及其應事, 又無義理爲之準則, 則一分可喜處, 或以十分應之者有之, 十分可怒處, 或以一分應之者有之. 甚或見盜賊之將死, 而便生惻隱之心者有之, 而其所謂無偏倚者, 不免於大偏倚, 其所謂公平者, 終至於大不公平也, 可不懼哉? 夫禮樂刑政, 皆從人主一心中做去, 故本原一正, 則萬事無不得其正, 本原一差, 則萬事無不失其正. 殿下前無明理之功, 後有偏倚之病, 本原之地, 旣有所差, 則其施於政事者, 又烏得以得其正乎? 試以近日討復言之, 泰耉倡之, 鳳輝繼之, 其餘兩兇, 皆居三司之列, 而凶謀秘計, 前後一套, 奸脰毒腸, 彼此同貫, 皆出於敲撼儲位, 危亂國家, 論其負犯, 萬戮猶輕, 而殿下徒以事關自己, 必欲終始曲貸, 殊不知謀危殿下, 便是謀危宗社也. 殿下獨不念殿下一身, 爲宗社之主乎? 安有謀危宗社之賊, 而可以一日偃息於覆載之間者乎? 況且三尺之法, 乃祖宗之法, 非殿下所可私自屈撓者也. 不究義理之當否, 惟以庇保凶賊, 認作好生之德, 而使吾虛明之體, 失其當然之則, 則於此, 亦可見殿下不能明理正心之一端也. 不但此也, 近日臺啓所論, 皆出於爲國家討亂賊之意, 其所勘律, 失之太寬者, 則有之矣. 寧有一毫過重, 而殿下聽之邈然, 一味靳許, 其强而從之者, 亦且不成律名, 罪則在於罔赦, 而或流竄而止, 削黜而止, 若將以臺言, 歸之已甚之科, 而爲加調護者然. 蓋殿下, 旣以臺啓, 看作已甚, 故便爲就中參酌, 方爲穩當, 而初不知其鋤治亂賊, 唯有鞫問正刑, 差減擬律流竄削黜, 固未足以當其罪也. 此豈非殿下誤認義理, 而不能虛心之過歟? 至於鞫獄, 事體何等重大, 而或究覈未了, 遽命全釋, 或已經承款, 徑加酌處, 若是則初何必使之設鞫究問也? 臣未知殿下此擧, 出於公耶私耶, 果合於義理耶否耶? 人心之怫鬱, 於是爲甚矣. 嗚呼, 殿下之好惡不明, 處分不嚴, 將使亂賊, 無所懲畏, 倫常至於滅亡, 而祖宗之遺黎裔胄, 無所歸心, 寧不痛哉? 孰謂聖學一失其要, 而其流之害, 至於此極耶? 伏願殿下於明理正心之義, 深留聖念. 繼自今以往, 講明體察, 尋箇是處, 知天下之義理, 自有當然不易之則, 而毋爲疑似之說所亂, 毋爲平恕之論所誤, 然後更加涵養之功, 以爲出治之原, 使吾方寸之間, 澹然虛明, 廓然大公, 脫祛曲嫌小節, 無有一毫係着之私, 則事至順應, 物各付物, 自然處分得當, 群情胥悅, 宗社幸甚, 臣民幸甚. 取進止. 答曰, 省箚具悉卿懇. 箚陳所懷, 言甚切至, 深用感歎, 可不體念焉? 其中合啓事及近日臺啓事, 詳諭於今日筵席矣. 至於添入一節, 予豈不知相臣之意哉? 收還之命, 意有在焉而然矣. 卿須安心, 輔我國事. 仍傳曰, 遣史官傳諭.

영조 영조 1년 (1725년 雍正(淸/世宗) 3년 영조 1년 5월 영조 1년 5월 16일

승정원일기 593책 (탈초본 32책) 영조 1년 5월 16일 계축 37/50 기사 1725년 雍正(淸/世宗) 3년정세를 이유로 削職을 청하는 申昉의 상소

○ 慶尙監司申昉疏曰, 伏以臣情窮勢蹙, 坐犯違慢, 陳章自列, 見阻喉司, 蟄伏悚慄, 恭俟譴何矣. 不意玆者, 聖敎特下, 辭旨鄭重, 誨諭備至, 遂有牌招之命. 臣於是惶懍震駭, 誠莫知置身之所也. 噫, 臣自有所遭以來, 聖上之所以曲軫而開釋者, 無復餘蘊, 雖慈父之爲愛子, 無以過此. 卽使臣糜身隕首, 不足以仰報聖恩, 則至於積逋恩命, 虧傷義分, 豈是臣之所敢安也? 顧臣踪地, 從古罕有, 其萬萬難進之端, 斷斷必遞之義, 不惟臣自劃已久, 抑亦通朝之所共知. 今若憑恃寵靈, 苟然冒進, 則是豈但在臣爲貪戀患得之羞而已, 實爲淸朝搢紳之辱. 而雖在輿儓賤流, 必將指點而嗤笑之矣. 豈不有乖於聖上使臣以禮之道乎? 臣聞明主可以理奪, 聖君不枉人性. 若臣今日之所處, 宜在聖明之矜諒, 而當遞之職, 尙爾在身, 格外恩命, 至於屢勤, 曠日閱月, 有若上下相持者然. 此豈臣所望於天地父母者哉? 以臣情跡, 雖被重誅, 萬無强進之路. 見帶藩臬之任, 何等緊重, 而緣臣撕捱, 便作閑窠, 此尤朝家所當軫念者. 豈宜一向虛縻, 不卽變通也哉? 恩召之下, 不敢每每坐違, 玆詣闕下, 更暴血懇, 自外徑歸. 伏乞聖慈, 俯悉哀憐, 先削臣職, 仍命攸司, 治臣違傲之罪, 以爲孤恩慢命者之戒, 不勝幸甚. 答曰, 省疏具悉. 開釋之後, 一向引嫌, 殊涉太過. 雖日事控免, 嶺臬重任, 決難許遞, 卿勿過辭, 速往欽哉.

영조 영조 1년 (1725년 雍正(淸/世宗) 3년 영조 1년 5월 영조 1년 5월 16일

승정원일기 593책 (탈초본 32책) 영조 1년 5월 16일 계축 39/50 기사 1725년 雍正(淸/世宗) 3년병세를 이유로 遞差를 청하고 趙台相의 罪狀에 대한 所懷를 진달하는 洪錫輔의 상소

○ 洪錫輔疏曰, 伏以臣千里嶺海, 萬死歸來, 形壞神喪, 自顧懍懍, 無復有生人樣子. 奔走供劇, 其勢末如, 而感激恩數, 思效萬一之報, 不計所叨之非臣可堪, 不量筋力之顚仆在卽, 自夫出肅之後, 鎭日仕進, 一未嘗言病. 而積傷瘴癘之疾, 添劇於觸冒炎潦, 時加日增. 所當陳情乞免之不暇, 而只緣望日親祭迫近, 意謂陪進侍從之列, 以伸情禮, 追尋辭單, 可安賤分, 黽勉驅策, 以至于今. 三昨赴闕之後, 猝然寒縮, 渾身如擣, 頹倒禁廬, 不省人事, 多般治療, 日中始甦歸家, 而更無所加, 故翌曉又復强進矣. 脫後厥症更發, 視昨不啻越添, 擔曳申退, 寒熱大作, 吐痰甚多, 神精惝怳, 合眼涔涔. 非不知趁其日陳疏, 可能得徹, 而病勢苦劇, 數行文字, 亦難自綴. 多灌藥物, 經夜乃定, 而論其症情, 或似暑感, 或類痎瘧. 以此痛勢, 萬無一分起動之望, 陪祭隔宵, 末由進參, 不得不始封短章, 仰暴危懇. 時値齋戒, 不得上徹, 召牌儼降, 而欲起還仆, 未免坐違, 惶隕悚蹙, 如添一症, 更瀝肝血, 冀許鐫免焉. 臣旣陳病乞遞, 宜不敢更贅他說. 而第伏聞頃日筵中, 大臣, 以趙台相拿覈事, 有所陳達, 而自上不賜允可, 特下問備於臣, 而旋卽還收云. 筵席語秘, 雖不得其詳, 而臣於是不勝驚惶之至, 不得不略擧事實焉. 所謂台相, 臣亦知之相熟, 而旣知其負犯之非常, 則何可拘於顔情, 不暴其前後所坐乎? 其爲蝟島僉使時, 巡營所貸木同及巡檢營米·租·太竝三十石零, 謂補公需, 任自擅用, 終不還報. 自營門連爲督促, 故交代僉使, 以殘鎭形勢, 有難催促. 趙台相, 時在京城, 囚家僮徵送之意, 粘移刑曹事牒呈. 故臣於其時, 待罪本道, 移關秋曹矣. 今果推見其文書, 則其奴必連, 以定限沒數備納捧招, 而一不還納. 初旣擅用, 以至於自本營粘移秋曹, 囚禁家僮之境, 貪猾無嚴之習, 已不可言. 而其在完營中軍時事, 則尤爲萬萬痛駭. 中軍例管軍需所藏之庫曰補軍. 以其所關重大之故, 中軍雖掌其錢布出納, 而一尺一文, 元無私用之例. 台相敢欲擅自取用, 則該掌軍官等, 據理爭執, 雖以渠之無恥, 有難下手. 伺其軍官輩盡退, 誘脅色吏李天杓·趙緯舜等, 深深半夜, 潛開官庫, 偸出木四同·錢四百兩, 任自私用, 此實前所未有之變, 至被該掌軍官輩之面責. 人言大播, 道臣聞極驚駭, 卽爲迫逐, 各別嚴飭, 使之速速充備, 至責其該掌等. 則台相不得已盡賣鞍馬衣服器用雜物, 而何能充其萬一也? 錢二百兩, 則渠自擔當, 貸出於全州營底居將校河商揖·朴啓後等, 竝與其所辦之直而充納. 木四同及錢二百兩, 以渠私貸樣, 分責於該掌軍官姜遇德·文益章兩人及色吏等處. 遇德等, 初旣爭執, 終不干涉, 而到此地頭, 不能逃避. 木四同, 則自下急推於台相分處之所, 錢二百兩, 則渠輩爲台相私出債物, 倂力備納. 而其間鄙瑣之事, 有不可煩諸天聽者. 厥後諸人, 督還於台相特甚, 屢年之間, 尙未準償云. 臣以曾經按道之人, 凡所聽聞, 無異目見, 且姜遇德方在京, 文益章適上來, 臣自聞筵奏, 更加詳察, 則臣之前聞, 若合符契. 而聞遇德者, 爲台相所哀乞, 曾於大臣之問, 果未悉陳云. 宜乎大臣未諳實狀, 歸台相於虛實未分, 置臣言於疑信未的, 泛請拿覈也. 彼遇德等, 雖甚愚賤, 朝家或有所覈, 必不敢飾詐欺罔, 此兩人在耳. 若一淑問於台相, 渠安敢一毫隱諱, 立取敗露, 以益其欺天之罪也? 噫, 蝟島事在台相, 便同薄物細故, 而欺蔽主將, 秘諱該掌, 潛夜開庫, 偸用軍需, 若是其狼藉. 而使得爲字牧之任, 則其貪縱不法, 將何所不至耶? 殿下方以痛繩贓律, 勅勵新政, 前後特敎, 極其嚴明, 佇見烹阿之鼎, 復設於今日. 而雖以貪官汚吏之奸贓最著者言之, 豈有如台相之夜偸不敢擅之重貨者哉? 至於還給下直單子, 臣亦自知其未安. 而此人終若下去, 則如關西饒邑, 必將蕩殘無餘. 與其臣自陷於妄率之罪, 曷若除一貪吏, 以救民害也. 竊自附於出納惟允之義, 而到今追尤, 譴何是甘. 伏乞聖慈, 削臣之職, 勘臣之罪, 以警具僚, 千萬幸甚. 答曰, 省疏具悉. 守令下直, 喉司之直爲退却, 曾所未聞, 故初有問備之命矣. 不可以此, 如是過嫌. 卿其勿辭, 調理察任.

영조 영조 1년 (1725년 雍正(淸/世宗) 3년 영조 1년 5월 영조 1년 5월 18일

승정원일기 593책 (탈초본 32책) 영조 1년 5월 18일 을묘 16/20 기사 1725년 雍正(淸/世宗) 3년大司諫이 李光佐의 힘을 빌어 화를 면한 일 등에 대한 所懷를 진달하고 構誣를 받은 일을 이유로 遞職을 청하는 李滋의 계

○ 掌令李滋避嫌啓曰, 臣於日昨武臣之論罷, 忽被諫長之詆斥, 不容泯默, 據實引避, 而及承聖批, 又下慨然之敎, 退伏私次, 冞切惶悚之忱矣. 處置請出, 召牌降臨, 分義是懼, 黽勉趨詣, 而第於聖敎中, 有若臣初無可言可辨之事, 而因一時之所激, 爲此不美之氣像者然, 或恐日月之明, 猶有所未盡照燭, 有此情外之敎, 臣何可徒知嚴畏, 不復辨暴, 以自阻於聖明之下哉? 噫, 春秋之法, 先治其黨與, 聖明眞以爲今日沐浴之討, 歸之於黨同而伐異耶? 諂附凶黨之徒, 宜在先治之科, 臣之所以論五弁者, 竊取於斯義, 而人之所聞, 亦各不同, 諫長所聞, 若與臣不同, 則平說道理, 明其不然, 容何傷乎各陳所聞? 而今乃不然, 二將之啓, 始無異議, 而忽然追議三弁之事, 無甚關緊, 出力伸救, 甚則提起向來禍心誣獄, 驅諸論議色目之臼, 在己則自處以蕩平之好心事, 在人則勒加以偏陂之惡題目. 噫, 臣之所討者, 何等惡逆, 而彼則指爲黨論, 必欲略置而營護, 臣之所論者, 黨與之先治, 而彼則看作禍心, 必欲苛摘而迎擊, 臣竊恐諫長之言, 不能擺脫於阿好循私之習, 而致使王法不伸, 賊勢自如, 臣安得不言而不辨之? 況且諫長之爲光佐密友, 國人皆知, 而頃年專對大臣之被極刑也, 諫長以同時竣事之人, 獨能免禍者, 實賴光佐之力, 及夫蒙放入城之初, 投進一疏, 顯示區別營護之意, 人之疑怪, 亦已甚矣. 伏閤簡發, 兩日往復, 多般推托, 終不書謹悉, 忽論不當論之事, 一以爲疑亂聖聰, 一以爲陰護巨慝, 其爲計可謂巧且密, 而其規避沮戱之狀, 明若觀火, 安有一毫未明之端哉? 推當時乞憐圖生之意, 爲今日沮敗報恩之計, 則其情態用意, 誠萬萬絶痛, 臣安得不激乎? 此疏一出, 大論瓦解, 朝著紛紜, 衆情憤怒, 不美之氣像, 當在於何地? 慨然之聖敎, 當降於何所? 此臣所以不能無憾於天地之大也. 噫, 禍心誣獄, 何等罪名, 而以今日大論, 驅納於此目, 聖明又從以斥之謂不美之色象風習, 臣恐從今以往, 凶逆之輩, 一倍增氣, 營護之徒, 接跡生梗, 討復大義, 終無可伸之日, 臣身狼狽, 有不足恤, 而今日國事, 將稅駕於何地耶? 雖然臣旣遭構誣之人言, 又承嚴截之聖敎, 則其不可淟涊仍冒於臺地也, 決矣. 請命遞斥臣職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 20일

승정원일기 593책 (탈초본 32책) 영조 1년 5월 20일 정사 15/22 기사 1725년 雍正(淸/世宗) 3년병세 등을 이유로 本職과 兼任의 遞差를 청하는 兪拓基의 상소

○ 吏曹參議兪拓基疏曰, 伏以臣, 至愚極陋, 無所肖似, 誠荷恩造, 屢膺寵除, 感激嚴畏, 不敢力辭, 黽勉隨行者, 今已將浹月矣. 雖其才分萬萬不逮, 不足以稱塞一分, 而惟臣之日夜所自誓而自期者, 祗欲以區區奔奏之末, 少自致其筯力而已. 顧臣稟賦素薄, 在幼而屢經死疾, 榮虛衛損, 遂成病人, 唯幸犬馬之齒, 尙未及衰, 向來驅策, 粗免顚仆. 及自南投海上, 蚊蜒瘴癘之所侵侮, 喪威疾疢之所震剝, 形神全敓, 齒髪漸改, 四載禦魅, 萬死歸來, 知舊親戚之見臣面者, 莫不驚嗟, 無復舊容. 惟臣亦自揣量, 些少精力, 了無一毫餘地, 誠不可以復備任使, 重之以許久自便, 遽當勞碌, 六日喉司, 旣傷於鞫坐往來之際, 三旬銓部, 增瘁於攸房[名房]酬應之餘, 史局之任, 尤係緊重, 除非甚病與公故, 亦不敢不鎭日赴衙. 蓋自臣還朝以來, 其束帶在公者, 僅僅十數日耳. 夙宵奔忙, 輾轉添劇, 水土所祟, 乘虛兼發, 自近日以來, 症情越加, 危兆疊見, 不爐而虛汗如沐, 不扇而寒粟如戢, 眩瞀迷茫, 若墮烟霧, 對人言語, 忘前失後, 膈痰塡痞, 嘔噦最甚. 凡此臚陳, 特擧其大略耳. 種種纏綿之狀, 亦何敢一一猥瀆於天聰也? 方擬控籲, 仰乞遞解, 日昨開政, 儼辱召命, 臣之病勢, 旣姑不至於委頓不可起, 則僵然坐違, 非所敢出, 扶曳祗承, 深夜始罷, 及歸私次, 落席涔涔, 頭疼火升, 百骸俱痛, 臂指麻木, 飮啖殆廢. 顧此所患, 非比一時偶感之比, 蓋由於積有傷損, 外食內爍之致. 醫者危之, 咸謂以若不及今閑處, 亟施砭藥, 必入膏肓, 難復爲人. 臣竊伏思惟, 受天地大惠, 欲報罔極, 頂踵毛髪, 俱非已有, 儻先塡溝壑, 或未畢區區願忠之義, 撫躬自悼, 耿結衷曲. 今臣所帶銓職, 至要而切, 固非一日可曠之地. 見方長席, 無故行公, 雖若無所事乎佐貳, 而亦不容暫時虛帶. 至於實錄纂修之役, 開局五歲, 所就藁者, 以月計之, 殆不滿七八年, 肅廟朝五十載盛烈鴻業, 邈然無汗靑之日矣. 今雖妙簡詞學, 夜以繼晷, 尙不易以年數, 期其訖工, 矧可以如臣之鹵莽滅裂, 而重嬰沈瘵者, 苟充而不知改也? 假使臣之病, 不甚難强, 猶不宜因仍久冒, 若固可堪, 況其源委之深痼, 症狀之危厲, 誠有足以澟然寒心者, 臣雖甚迷, 粗知義分, 其不敢只爲便身計, 飾病以謾上, 則天日下燭之矣. 苟幸賴天之靈, 解卸職事, 調息歲月, 得復比齒於完人, 則燥濕遠近, 固將惟命是承. 伏惟聖慈至仁至明, 肖蝡之微, 無物不遂, 疾痛之呼, 無幽不達, 伏乞特垂鑑諒, 曲軫微悃, 亟將臣本兼兩任, 速行遞免, 俾臣得以隨分將攝, 少延危喘, 千萬至願. 臣無任屛營祈懇之至, 謹昧死以聞. 答曰, 省疏具悉. 爾勿過辭, 調理察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 20일

승정원일기 593책 (탈초본 32책) 영조 1년 5월 20일 정사 21/22 기사 1725년 雍正(淸/世宗) 3년引見에 閔鎭遠 등이 입시하여 尹陽來의 상소 문제, 權忭의 節槪 문제, 都堂錄 작성 문제, 肅宗實錄 편찬 문제 등에 대해 논의함

○雍正三年乙巳五月二十日, 上御時敏堂. 大臣·備局堂上引見入侍時, 左議政閔鎭遠, 右議政李觀命, 吏曹判書李宜顯, 刑曹判書金興慶, 禮曹判書沈宅賢, 右副承旨朴致遠, 持平尹焜, 校理徐宗燮, 正言尹心衡, 假注書李鳳鳴, 事變假注書任轍, 記注官張世文, 記事〈官〉申魯. 閔鎭遠進伏曰, 夜間聖體若何? 上曰, 無事矣. 閔鎭遠曰, 臣等頃被諫長之疏斥, 敢以愚妄之語, 仰達矣, 不槪於上心, 敎以慨然, 敢此仰達矣. 夫天下之事, 有是非焉, 是曰是, 非曰非, 此治國之第一務, 無論彼此, 快正是非, 然後可以治國矣. 苟或一念之差失, 安危存亡之幾係焉, 可不懼哉? 尹陽來之疏, 其漸可畏, 自上雖敎以蕩平之道, 而凶論之因此繼起, 固不足怪矣. 其在隄防之道, 不可不嚴截也. 李觀命曰, 無偏無黨, 王道蕩平, 而建極于中, 此洪範之垂訓, 而朱子之釋義也. 箕子以後, 人皆不知, 故朱文公, 深慮其不明, 有此明釋之義也. 人君建極, 貴立其中, 而薰蕕氷炭, 不可同也. 小人每以迎合欺蔽爲事, 故先發如許等說, 以眩亂君上之意見, 此臣之所以公明正大之語, 曾已仰陳者也. 人主苟能係着於此, 萬理俱通矣. 虛明廣大, 皆在其中, 而蕩平之道可致矣. 雖未知尹陽來之意, 果在何處, 而大抵陽來之除諫長, 已多日矣. 伏閤之議方張, 而終不謹悉, 終然沮敗大論, 可謂巧且慘矣. 至於武弁, 何關於色目, 而敢以黨論之說爲目, 抑亦何心歟? 臣等之疏, 不槪於聖心, 終歸於黨論, 陽來之論, 有合於聖意, 反歸於蕩平, 此豈非慨然之甚者哉? 閔鎭遠曰, 若以黨論目之, 則到處俱病矣. 上曰, 頃者大臣箚批, 已悉予意矣. 陽來至稱武弁, 果如大臣之言矣, 而李倚天疏中, 尹陽來之與李光佐爲密交, 故獨免向來專對之禍, 爲論劾之措語, 予甚慨然, 有此箚批矣. 昨日召對之時, 洪龍祚所陳, 可謂格君心之非矣. 深庸嘉納, 故已下批旨矣, 未及得見耶? 卿等勿爲過辭, 安心視事. 閔鎭遠曰, 臺諫之下語, 固有如是過激之論矣, 其所執, 都在是非之如何耳. 今此聖敎, 特罷陽來, 敍用倚天, 凡我臣僚, 孰不欽歎? 於是李觀命曰, 李倚天之彈劾尹陽來, 豈爲過激乎? 誠得臺體而發也. 上曰, 予非以倚天爲過激, 凡論人之道, 貴在公平, 故已有批旨矣. 閔鎭遠曰, 頃以權忭事, 欲爲陳達矣, 未及而先已加資矣. 蓋忭之心事, 聖明恐未盡燭, 忭於己巳大擧措之日, 赴殿試唱第下鄕, 見其妻父故文兵使蘇斗山, 則斗山責以此何等時也, 汝參榜揷花而來耶? 忭大覺慙恧曰, 今若終身不仕, 則或可贖愆乎? 斗山曰, 庶可贖矣. 忭由是歸臥鄕廬, 不入京國, 殆今四十年, 自先朝屢度恩召, 終不膺命, 自訟愆尤, 甘心廢錮, 其人之終始, 固如是矣. 上曰, 頃者略聞筵臣之言矣. 今又聞大臣之陳白, 權忭之節槪, 非但稱道於今時, 抑將有辭於永世, 不覺欽仰歎賞也. 閔鎭遠曰, 辛丑以後, 肅宗朝大小處分, 變改者甚多, 故臣於頃日, 以一倂復舊之意仰達, 而自上以一倂復舊重難矣. 第念其中, 必有不可不復舊者, 亦或有仍存無妨者, 自政院別單書入, 自上就其中, 可復者點下, 則聖德有光, 國家幸甚. 上曰, 各司多有如此之事乎? 閔鎭遠曰, 似多有之矣. 右議政李觀命曰, 可改者改之, 可存者存之, 似當矣. 閔鎭遠曰, 政院先爲考出日記, 分付各司, 亦爲考出文書, 一體別單書入, 爲好矣. 上曰, 依爲之. 閔鎭遠曰, 今當聖上頻開講筵之日, 玉堂只有一人, 極爲苟簡. 都堂錄事, 當趁速爲之, 而大提學上來無期, 似當變通之道, 故敢達. 上曰, 新代之人不出, 則前大提學爲之乎? 閔鎭遠曰, 前大提學何可爲之乎? 旣無前例, 事體亦不當矣. 上曰, 大臣旣已曾經文衡, 事體自別, 率兩館提學而行之, 則似好矣. 閔鎭遠曰, 上敎至當. 如是則雖無大提學, 可以爲之, 而但弘文提學金在魯, 以親病不得行公, 其進參, 有不可必矣. 上曰, 在魯一時參坐, 豈不可爲乎? 李觀命曰, 文衡之人, 在京而不爲行公, 則不得爲都堂錄, 此是前例也. 若在外而爲堂錄者, 未知前例之有無也. 閔鎭遠曰, 文衡之人在外, 則與在京者, 事體逈別, 豈有不可行之理歟? 金在魯相議, 定日行之, 何如? 上曰, 依爲之. 閔鎭遠曰, 御營大將姑勿出代事下敎, 而兩局大將, 國之重任, 軍務久曠可慮, 差出, 似宜, 敢達. 上曰, 訓局大將, 古有數朔不出代之時, 何必汲汲差出乎? 軍門旣有都提調, 則都提調兼察大將之任, 自有前例, 習陣亦爲代行矣. 今此御營大將之任, 其令都提調兼察事, 政院招致郞廳, 分付, 可也. 閔鎭遠曰, 李徵夏變品加資之事, 出於小臣錯認前例, 誤達故, 旣已還收矣, 第其例加之資, 所宜下批, 而聞吏判之言, 則必須更爲稟定然後, 可以下批云, 故敢達. 上曰, 變品之資, 雖已還收, 而循例應加之資, 下批, 可也. 閔鎭遠曰, 肅宗朝實錄, 極其浩汗, 而半卷尙未修正云, 事甚未安矣. 臣曾見故判書宋相琦與今右相修正者, 乙卯三四月間事矣. 今聞吏判之言, 則乙卯年五月實錄, 今方修正云, 如是則前頭完畢, 了無其期, 極爲可悶矣. 領相篤老之人, 當此暑炎, 決難上來, 不可無變通之道. 摠裁官之任, 自上姑許遞免, 而右相, 以曾經文衡, 方在相位, 且是當初編修之人, 若移授摠裁之任, 使之專意摠裁, 則似爲着實, 惶恐敢達. 李觀命曰, 實錄事體甚重矣. 小臣雖曾經文衡, 本來萬不近似, 豈但以文字, 當此重任乎? 必須識見精通, 是非分明然後, 可以爲之, 不可以曾經文衡論之矣. 上曰, 左相之言然矣. 領相, 以篤老之人, 當此盛暑, 上來爲難, 且不當其事, 久帶其任, 亦非誠實之道矣. 先朝實錄, 何等重大, 而乙卯年實錄, 尙且未修, 則其在事體, 極爲未安矣. 吏曹判書李宜顯曰, 臣於辛丑年, 爲實錄堂上矣. 今見實錄文書, 則其所釐正者, 四五年來, 不過數丈而已. 如此而許多實錄, 何時完了耶? 上曰, 摠裁官, 以曾經文衡之大臣爲之, 事體誠然矣. 領相, 姑爲勉副, 而右相亦勿過辭. 李觀命曰, 領相, 以首相, 兼帶摠裁之任, 今乃勉副, 左相亦當爲之. 小臣, 越次當之, 揆以事體, 誠未安矣. 上曰, 豈爲越次乎? 須勿過辭, 安心行之. 況先朝實錄, 尙今遷就, 盡心釐〈正〉, 豈非今日之急務乎? 閔鎭遠曰, 趙觀彬, 使之專意實錄之意, 曾已啓達矣. 近聞其病, 亦頗向歇, 而渠以禍家子弟, 復出仕路, 有所不忍於心, 凡干職務, 尙不行公云, 而實錄異於他職, 渠之追報先朝之恩, 只有此一事, 何敢辭爲? 此後勿委以煩劇之職, 使之專意實錄事, 各別申飭, 何如? 上曰, 本職旣已肅謝, 則實錄廳之任尤重, 無可辭之理矣. 病差後出仕之意, 催促, 可也. 出擧條 李宜顯曰, 大臣, 以實錄廳, 有所仰達, 臣亦有區區迫切之悃, 敢此繼陳. 都廳之任, 夫豈如臣者, 所可承當? 李秉常固辭不出之後, 臣尤有冒沒之愧矣. 且臣本兼職任猥忝, 本職固劇地, 兼帶經筵備局史局, 俱係緊重, 筋力精神, 萬無支堪之路. 所管諸務中, 一任俯諒許遞, 千萬幸甚. 上曰, 李秉常之引嫌, 已涉太過, 吏判之因秉常引嫌而辭免, 尤過矣. 兼帶中, 知經筵, 姑爲許遞. 出擧條 閔鎭遠曰, 領相之筋力衰老, 業已聖上之所洞燭, 特收史官偕來之命, 待秋涼生, 更爲下諭, 則庶趁國練之時而上來, 未知, 何如? 上曰, 領相之衰老, 予已知之. 當此炎程, 決難上來. 偕來史官之一向留待, 亦非禮遇之意, 今姑召還, 而稍待秋涼, 更當下敎耳. 閔鎭遠曰, 前承旨趙榮福, 以牌不進罷職, 而監司擬望之人, 甚爲苟簡, 榮福有幹局, 特爲敍用, 何如? 上曰, 前承旨, 以違牌罷職者, 不特一人, 趙榮福·朴聖輅, 竝爲敍用, 可也. 閔鎭遠曰, 嶺南, 素稱人材府庫. 近來雖不及古昔, 而名賢及故家子孫居之者甚多, 國家不爲收拾, 廢錮已久, 人情無不抑鬱. 向時, 以論議之怪惡, 朝廷置而不用矣, 今則已至累年, 其中, 亦有論議之平正, 行誼之見稱者, 分付銓曹, 勿論文南武儒生, 別爲收用, 何如? 上曰, 其言好矣. 依爲之, 可也, 而注擬之際, 嶺南之人, 無區別之事, 則未能的知, 北關西路, 曾有懸註之規矣. 今後則以嶺南懸註, 可也. 李宜顯曰, 嶺南人收用事陳達, 而無啓下之事, 則擬望之際, 多有窒礙之端. 勿論幼學生進, 令廟堂抄選, 書入啓下後備擬, 何如? 上曰, 吏判之言, 好矣, 而如是則用人之道, 恐或隘偏矣. 勿爲抄啓以入, 嶺南懸註, 可也. 宜顯曰, 大臣, 新自嶺南來故, 以嶺南人收用事, 有所陳達, 而臣意則在聖朝不遐遺之道, 不特嶺南, 如兩湖, 士大夫鄕也. 其中, 必多可用之人, 他道, 亦豈無可用者乎? 通八路, 大臣與諸宰, 會議別薦, 啓下銓曹, 則似無偏枯之患矣. 上曰, 只以嶺南人別薦, 則不無偏隘之弊, 雖諸道, 一體別薦, 銓曹竝用, 可也. 鎭遠曰, 生進則擬於參奉望, 幼學則只擬監役望, 通仕之路甚狹, 何以則可也? 上曰, 或以先賢·淸白吏·戰亡子孫, 有懸註錄用之規, 先朝崇儒重道之意, 可見. 先賢子孫中收用也. 鎭遠曰, 旣是先賢子孫, 則雖幼學, 擬於參奉望乎? 先賢子孫, 必以奉祀孫錄用, 而宗孫或有衰微者, 雖支孫, 錄用乎? 刑曹判書金興慶曰, 諉以擇用, 而勿論支嫡, 竝爲收錄, 則仕路大廣, 必不無紛競之端, 先賢子孫, 則必以奉祀孫錄用, 似宜矣. 上曰, 大臣, 以嶺南人陳達者, 蓋慮其近年嶺人之衰替也. 雖大臣, 隨聞薦用, 可也, 若其抄選書入後備擬, 似是偏狹矣. 今日薦一人, 明日聞一人, 則其將隨續書入乎? 勿爲抄入, 可也. 校理徐宗燮曰, 三南, 古有歲省別薦之規, 而今則嶺南·湖南所薦, 變爲吏才薦, 應講而用之故, 士皆爲恥而不爲矣. 興慶曰, 各道, 每於式年歲首, 薦進道內士人之有名稱者, 謂之鄕薦, 而一依生進例, 通擬於參奉望, 且每歲首, 諸道及京司二品以上, 例薦三人, 而此則所謂吏才薦也. 必應講然後擬望, 則被薦者, 多以應講爲恥, 終歸於棄置, 而蓋外方薦人, 自有成憲矣. 鎭遠曰, 曾在宣廟朝, 故相臣李鐸, 爲銓長, 故相臣鄭澈, 爲銓郞, 時使郞官薦可用, 人謂之郞薦, 無郞薦者, 不許備擬於初入仕, 仕路稍淸云. 今亦銓曹, 同爲薦人, 別單竝書後用之, 宜矣. 上曰, 以收用嶺南人爲先, 而至於南行, 則大臣宰臣及諸道別薦, 竝用, 可也. 鎭遠曰, 嶺南人收用之際, 別單書入, 事體終似苟簡, 因此, 又有諸宰別薦之擧, 則亦太張大矣. 上曰, 大臣, 以聞見, 別單書入, 下銓曹, 而銓曹擬望時, 以嶺南懸註, 定奪, 可也. 李宜顯曰, 前掌令申KC04443, 入於不言三司之中, 同被罪罰, 而但KC04443, 彈劾捧入逆鏡之疏者, 又論營救逆鏡之人, 且於左相特放之後, 凶黨發收還之啓, 而KC04443, 入臺之日, 卽爲停啓矣. 今乃混入於不言三司之中, 至於被罪, 外議, 多有稱冤者. 收敍, 未知何如? 上曰, 申KC04443事, 所達是矣. 敍用, 可也. 持平尹焜所啓, 臣以庸陋無似, 猥忝臺職, 謹隨諸臣之後, 思效沐浴之義, 而人微誠淺, 固無以上格天聽矣. 昨日金姓宮人之啓, 伏承聖批, 極其嚴重, 至以不能見孚, 竊自慙恧爲敎. 臣於是, 不勝惶恐之至. 大抵金姓宮人, 大行朝, 旣曰元無, 又曰本無, 丁寧之敎, 非止一二, 而惟彼群奸, 不少嚴畏, 一向强迫, 逮夫殿下嗣服之初, 至以予非忘君親之讐, 爲敎. 苟有一分臣子之心者, 何敢更提, 而或啓或對, 力爭不已, 論其前後不信聖敎, 有若脅制之狀, 萬萬絶痛, 及今懲討之日, 決不容置而不論, 故果發討罪之啓矣. 日昨筵敎, 有未照燭論啓之本意, 竊恐聖明, 或未三思, 而過於寬恕, 有不敢奉承, 且重發之論, 終不可遽停, 故臣果連啓, 而嚴敎至此, 臣實惶愧蹙踖, 無以自措, 其不敢冒據臺次也決矣. 昨緣日暮, 今始來避, 臣罪尤大, 請命遞斥臣職. 上曰, 於日昨筵敎或對之言, 臺諫未及知覺耶? 當初首發之人, 可謂有罪, 而向以尹會事, 已諭矣. 予非不知其言之指向不敢言之地, 而不欲更提起者, 意有所在. 若更提論, 則萬規正刑之意, 果〈何〉在哉? 爾其勿辭. 持平尹焜, 校理徐宗燮, 正言尹心衡合啓, 請鳳輝, 依先朝處分, 嚴鞫正法. 上曰, 亟停勿煩. 李觀命曰, 刑賞, 國家之大本, 而刑賞紊亂, 則國不爲國, 豈不大可懼哉? 閔鎭遠曰, 鳳輝事, 累度陳達, 辭竭意窮, 更復何諭? 上曰, 前後筵奏, 予豈不知? 予所靳允者, 其意有在, 更有何言? 閔鎭遠曰, 初雖出於黨論, 末乃至於凶逆, 凶逆之罪, 不討而何? 徐宗燮曰, 若以鳳輝, 爲無罪則已, 若以爲有罪, 則不可以薄罰而止, 亟允臺請, 可矣. 尹心衡曰, 國賊未討, 輿情愈鬱, 民憂國計, 一未暇念, 都出於義理未伸之致也. 上曰, 屢已言之, 更勿煩瀆. 又啓, 請光佐, 姑先絶島圍籬安置. 上曰, 亟停勿煩. 又啓, 請泰億姑先圍籬安置. 上曰, 亟停勿煩. 又啓, 賊魁泰耉, 亟令王府, 依賊黯例, 快施孥籍之典. 上曰, 亟停勿煩. 又啓, 請錫恒, 亟令王府, 快施孥籍之典. 上曰, 亟停勿煩. 尹心衡曰, 今此合啓, 實出討復之義, 而殿下每下勿煩之敎, 臣等不勝抑鬱之至矣. 閔鎭遠曰, 非特三司合啓也, 擧國之人, 同然一辭. 王者三尺之法, 不可少屈也, 而每以勿煩爲敎, 人心之抑鬱, 國勢之委微, 不可勝喩矣. 上曰, 前後已開釋矣. 更復何言? 李觀命曰, 臣等愚迷, 終未曉其聖敎也. 春秋無將, 漢法不道之義, 果何如也? 輝賊之罪, 萬口一談, 而終未蒙允, 此鬱如何? 尹焜曰, 初若出於黨論, 而終至於何等惡逆之境耶? 若不分析是非, 則討復之義, 決無可伸之日矣. 上曰, 頃以付諸三司爲敎, 不必更煩矣. 閔鎭遠曰, 殿下非不知厥罪, 而疑其尤激, 預爲隄防乎? 上曰, 此豈預防之意哉? 尹焜又啓曰, 請前後請鞫趙聖復諸臣, 竝令政院考出首發人, 拿鞫嚴問, 隨參人, 削奪官爵, 門外黜送. 上曰, 勿煩. 又啓, 請疏下六賊, 竝命亟正邦刑. 上曰, 勿煩. 又啓, 請命有司亟擧世良孥籍之典, 以伸王法. 上曰, 勿煩. 又啓, 請同知徐命均, 前文學宋寅明遠竄. 上曰, 勿煩. 又啓, 請前參奉尹志, 絶島安置. 上曰, 勿煩. 又啓, 請還寢時龍減死黑山島定配之命, 仍令王府, 依律處斷. 上曰, 勿煩. 又啓, 請前後以金姓宮人事, 論啓陳疏首發者及疏頭諸人, 竝遠竄, 其日請對三司承旨, 竝絶島安置. 上曰, 前後下敎, 不啻嚴明, 更勿提煩. 又啓, 請前判官李昌壽, 絶島定配. 上曰, 勿煩. 又啓, 請令鞫廳, 詳考盛節招辭, 謀害東宮等語, 果不載錄, 則其時問郞及別刑房文書都事, 竝令鞫廳爲先拿覈嚴處. 上曰, 勿煩. 又啓, 請安置罪人師尙, 亟正邦刑. 上曰, 勿煩. 又啓, 請前訓鍊大將李鳳祥罷職不敍. 上曰, 勿煩. 又啓, 請慶尙左兵使具後翼罷職. 上曰, 勿煩. 又啓, 請黃海兵使趙脩罷職. 上曰, 勿煩. 又啓, 請江界府使崔必蕃罷職. 上曰, 勿煩. 尹心衡啓曰, 請尹恕敎拿鞫嚴問. 上曰, 勿煩. 已諭於府啓之批矣. 又啓, 請逆鏡疏下六賊亟正邦刑. 上曰, 勿煩. 又啓, 請申致雲絶島定配. 上曰, 勿煩. 又啓, 請柳時模·金始鑌, 竝命遠竄. 上曰, 勿煩. 又啓, 請其時合啓首發三司之臣, 與時龍, 一體鞫問, 連啓諸臣, 一竝遠竄. 上曰, 勿煩. 又啓, 請削黜罪人沈埈, 極邊遠竄. 上曰, 勿煩. 又啓, 請削黜罪人趙鎭禧, 極邊遠竄. 上曰, 勿煩. 又啓, 請其時按獄諸臣及問郞, 竝命極邊遠竄. 上曰, 勿煩. 又啓, 請石烈·必貞等同生, 竝令有司嚴覈正罪. 上曰, 勿煩. 又啓, 請還寢孫荊佐減死酌處之命, 仍令鞫廳嚴刑得情. 上曰, 勿煩. 又啓, 請定配罪人正海, 令鞫廳拿覈. 上曰, 勿煩. 又啓, 請金始煥拿囚嚴査後, 特施重律. 上曰, 勿煩. 尹心衡曰, 金始煥事, 非特臺啓矣, 其貪贓之習, 人言狼藉. 如許之人, 舍而不問, 則竊恐贓汚之吏, 無以自戢矣. 李觀命曰, 凡臺啓, 聖上一不允從, 臣未知其可也. 臣亦在西塞也, 嘗聞此人之貪汚矣. 海西之人, 自始煥之到營以來, 不勝支堪, 擧曰, 如經時患云, 其肆虐貪贓之狀, 擧此可知矣. 上曰, 先使道臣行査, 何如? 閔鎭遠曰, 不囚而先査, 事體固不若是矣. 李觀命曰, 小臣之親聞, 豈不如(乎)暗行之所聞乎? 上曰, 生民之休戚, 係於守令及道臣·邊帥矣. 頃者, 承旨請拿李壽亮, 故旣已允許矣. 金始煥, 依臺啓, 拿問, 可也. 閔鎭遠曰, 尹陽來疏中, 見罷於御史者, 永不敍用爲辭, 臣之所見, 異於此矣. 臣亦鄕居, 目見繡衣之廉問, 則守令之治否, 未能詳探, 褒貶之際, 或不無錯誤之失. 以此言之, 則不可專委於廉問, 而永不敍用也. 上曰, 昨日, 亦以此事, 商確矣. 尹陽來, 雖過矣, 昨年御史抄啓中人, 經二歲歲抄後敍用, 而其中不法之人, 非特御史書啓也, 或道臣狀聞, 臺閣彈劾, 故尙不收敍耳. 李宜顯〈曰〉繡衣廉問之際, 邑宰之善治不治, 每處的聞, 姑未可必也. 決難以書啓之褒貶, 一向準信矣. 沈宅賢曰, 昨年李普昱之暗行關東也, 不問守宰之賢不賢, 專以色目褒貶之說, 狼籍遠邇. 由是觀之, 則御史之廉問, 亦未可必也. 上曰, 廉問若失當, 則似有施罰之擧, 而初遣繡衣, 意有所在, 使臣之道, 恐不如是矣. 李宜顯曰, 故相臣金壽恒陳達, 囚其御史, 御史之廉問失當, 故有此擧矣. 上曰, 李重協, 尙不出肅, 引舊嫌耶? 閔鎭遠曰, 自備局, 已爲催促, 將欲肅謝矣. 平安監司尹憲柱, 在京兆時, 引嫌不出, 誠爲過矣. 監司, 是左遷之職, 而亦久不出肅, 極爲未安. 牌招催送, 何如? 上曰, 李重協之引嫌, 已過, 尹憲柱之引嫌, 尤過矣. 李觀命曰, 尹憲柱, 素抱才局, 曾按北關, 治績大著, 人到于今, 稱說不忘, 至於三·甲之民, 皆曰, 爲此人死無所恨云. 可謂得人之死力, 西塞重務, 可以委任矣. 鎭遠曰, 臣在星州時, 憲柱, 曾行星牧, 故星州之民, 尙稱治績, 近又聞自北關謫還人之言, 則北民, 至今稱道云. 其政效之到處彰著, 於此可見矣. 上曰, 連牌之下, 終不出肅, 過矣. 從重推考, 牌招赴任, 可也. 出擧條 上曰, 翰林新薦, 已爲之乎? 霖雨如此, 曝曬之行, 從速發行, 可也.

영조 영조 1년 (1725년 雍正(淸/世宗) 3년 영조 1년 5월 영조 1년 5월 25일

승정원일기 593책 (탈초본 32책) 영조 1년 5월 25일 임술 16/21 기사 1725년 雍正(淸/世宗) 3년情勢와 病勢를 이유로 遞差를 청하는 尹憲柱의 상소

○ 平安監司尹憲柱疏曰, 伏以臣, 情地窮蹙, 猥上辭本, 恭俟處分, 及承聖批, 未蒙允許, 臣誠悶鬱抑塞, 益不知置身之所也. 臣之情勢, 聖明非不俯諒, 而只以不棄舊物之念, 務欲慰藉, 輒以臺言爲過, 臣於此, 尤豈敢自安也哉? 念臣拔身科第, 初非高蹈遠引之士, 況於新服之初, 受恩如天, 不擇燥濕, 少效塵露之報者, 是臣區區之願也. 顧今不計逋慢之誅, 一向撕捱者, 是豈臣樂爲者哉? 誠以職務之重, 不間內外, 廉隅之節, 終難放倒, 故母寧以違傲獲罪, 不敢以承命爲恭者, 實出於萬萬不獲已也. 況臣痰塞之症, 有非一時之祟, 遇暑以來, 轉益沈痼, 雖不敢逐症煩瀆, 以增猥越之罪, 而要之, 去死不遠, 有不可以醫藥責效者也. 雖非情勢之難强, 顧何以自力於剸理之任哉? 以此以彼, 終無强赴之勢, 而日月之明, 猶未盡燭, 昨日筵中, 特降聖敎, 天牌狎臨, 臣分義是懼, 不敢坐違, 祗詣闕門之外, 陳章請譴, 見阻喉司, 退還私次, 彌增悚蹙, 復此瀝血仰籲於天地父母之前, 伏乞聖慈, 諒臣悰地之危苦, 憐臣疾病之沈篤, 亟許遞免, 仍治臣前後慢蹇之罪, 以肅朝綱, 以安微分, 不勝萬幸. 臣無任屛營祈懇之至, 謹昧死以聞. 答曰, 省疏具悉. 西門鎖鑰, 不宜久曠, 一向引嫌, 尤涉太過. 所辭之職, 決難許遞, 卿勿過辭, 速往欽哉.

영조 영조 1년 (1725년 雍正(淸/世宗) 3년 영조 1년 5월 영조 1년 5월 25일

승정원일기 593책 (탈초본 32책) 영조 1년 5월 25일 임술 17/21 기사 1725년 雍正(淸/世宗) 3년情勢와 病勢를 이유로 本職과 兼任의 遞差 등을 청하는 趙觀彬의 상소

○ 戶曹參判趙觀彬疏曰, 伏以臣, 至今未死, 獲見天日, 王言隱卒, 祀典特擧, 公議易名, 遺節載彰, 九原有知, 亦必感泣於冥冥之中矣. 況在臣心, 尤當如何? 臣誠叩叫穹壤, 但有血淚. 臣旣承恩暇, 不敢久淹於卒禮之後, 昨始來伏旅次, 而不但舊疾增劇, 妨於自力, 且遭功戚, 制限未過, 玆不得卽造天陛, 以伸銜謝之忱, 固已萬萬惶悚, 而抑臣卽今處地, 不比平人, 欲俯循私義, 畵意自廢, 則心肺有銘, 未宜便訣, 欲仰戴天恩, 竭力以報, 則頭面難抗, 不忍久蹲, 正所謂進退兩難, 不知所擇者也. 見帶之職, 雖似閑歇, 別無事務, 而虛竊班資, 徒費廩祿, 則臣心之所不敢出者, 至於纂修之責, 尤非臣所可濫膺, 而伏聞頃日筵中, 有催促之敎, 臣於是, 益不勝悚憫之至. 嗚呼, 仙馭已遠, 史編獨留, 追念舊渥, 雖切自效之誠, 而特書盛烈, 實多代劉之愧, 此固爲臣終始循墻之義. 若臣窮阨之情, 沈綿之症, 亦未堪遽爾承當者, 則煩不暇疊, 伏願聖慈, 天地父母, 俯諒臣至懇, 亟遞臣本兼諸任, 使臣退伏田里, 時奉朝請, 以便公私焉. 仍念臣有情私之憫切者, 臣命道險釁, 終作窮人, 門祚衰薄, 後屬尠少. 臣兄鼎彬, 以先臣嫡嗣, 尙無子姓, 將以臣弟謙彬長子榮克, 爲後, 此實先臣臨終時遺意也. 取人長子, 雖是國典之所不許, 而臣兄, 旣是大臣主祀之人, 則今不可以此爲嫌, 玆敢冒僭附陳, 事涉干恩, 伏地俟罪, 伏乞特賜處分焉. 臣無任隕越懇迫之至, 謹昧死以聞. 答曰, 省疏具悉. 實錄纂修之任, 不宜過辭. 疏末所陳大臣奉祀, 事體自別, 特允所請焉. 卿其勿辭, 從速行公.

영조 영조 1년 (1725년 雍正(淸/世宗) 3년 영조 1년 5월 영조 1년 5월 25일

승정원일기 593책 (탈초본 32책) 영조 1년 5월 25일 임술 20/21 기사 1725년 雍正(淸/世宗) 3년모친의 병을 救護하기 위해 本職과 兼任의 遞差를 청하는 李箕鎭의 상소

○ 校理李箕鎭疏曰, 伏以, 臣以孑然單身, 獨將九十老母, 羈旅栖遑, 日夕憂懼之中, 頃因臣奉命出外, 扶護無人, 勞動失攝, 猝爲暑毒所中, 惡心嘔吐, 渾體寒束, 精神昏迷, 似睡非睡, 不分晝宵, 殆無知覺, 而肥膚烘熱, 肢節疼痛, 呻吟之聲, 不絶於口, 糜粥之屬, 亦無所喫. 臣焦灼悶泣, 莫知所爲, 凡係職務, 一任廢閣. 分義惶懍, 已不可言, 至若春坊及史院兼任, 尤屬緊急, 其不容一日虛帶, 以貽瘝曠也決矣. 玆於昨者, 略將危懇, 治疏呈院之際, 遽有玉署移除之命. 臣嚴分畏義, 隨牌詣闕, 仍陳已具之章, 冀徹蓋高之聽, 而適値國忌, 見格喉司. 臣欲進則私情之所不堪, 欲退則公法之所不容, 跡拘勢掣, 狼狽罔措, 竟不免於入肅新命, 仍就禁直. 臣母所寓, 遠在城外, 重關鎖斷, 消息邈阻, 坐想床笫[床席]危喘, 奄奄惙惙, 若不能頃刻, 而臣旣違捨, 誰復救視? 人理到此, 殆欲狂呼疾走而不可得. 臣若徒以懷祿免辜爲急, 而强此不可强之情, 忍此不可忍之事, 則或恐貽累於聖祖孝理之化, 亦大矣. 臣通昔[通夕]焦心, 度夜如年, 敢及門鑰之開, 更申疾痛之號, 當此春邸欠安, 廷僚問候之日, 瀆擾之罪, 尤萬萬不容誅矣. 伏乞天地父母, 俯垂矜諒, 亟遞臣本兼諸任, 俾得專意救護, 仍命攸司治臣負犯, 以振頹綱, 以警具僚, 公私不勝萬幸. 臣無任煎灼祈懇之至, 謹昧死以聞. 答曰, 省疏具悉. 爾其勿辭, 救護母病.

영조 영조 1년 (1725년 雍正(淸/世宗) 3년 영조 1년 5월 영조 1년 5월 25일

승정원일기 593책 (탈초본 32책) 영조 1년 5월 25일 임술 21/21 기사 1725년 雍正(淸/世宗) 3년모친의 病勢 등을 이유로 本職과 兼任의 遞差를 청하는 金鎭商의 상소

○ 校理金鎭商疏曰, 伏以, 臣於生還之初, 卽叨館職, 敢上辨暴之章, 猥承開釋之敎, 再陳血懇, 未及登徹, 而適因銓郞之移除, 乃爲道臣之還送, 控籲無路, 一味悶蹙, 不意迺者, 又移館職, 繼而數昨筵中, 以臣之尙不膺命, 至責以人臣分義, 豈容如是? 臣誠驚悸震越, 罔知所出, 臣之虛帶職名, 亦已久矣. 一向偃伏, 汔未一謝, 雖其情勢, 有萬萬難强者, 而中心惶懍, 如負大罪, 況伏聞聖上, 向於大臣箚批, 以諸臣之欲爲長往, 深自咎責, 又於儒臣筵達, 以賤臣之當初決退爲太過, 辭旨之截嚴, 至于數昨筵敎而極矣. 臣於此, 固當含恩畏義, 顚倒趨承之不暇, 而顧臣難進之義, 實有所自畵者. 蓋臣昔年決退, 雖由於凶黨之誣辱臣祖先, 而其實, 在於材識魯莽, 未有報效故耳. 不能者止, 聖人有訓, 則臣之引退, 恐未爲過, 旣退之後, 義難復進. 臣旣以此, 自誓于心, 又以書陳於大行大王之前矣. 區區此心, 前後何異, 而加以流竄憂患之餘, 志氣摧沮, 精神消耗, 材益朽鈍, 識益昏短, 特一無用之空殼耳. 其不可復事驅策, 以從仕宦也, 決矣, 而向日大臣之箚, 至詡臣以學識精明. 夫學識二字, 卽古人之所不敢輕許, 況如臣者, 豈有一毫彷彿於所謂精明者哉? 臣若不知愧恥, 晏然冒進, 則是自處以眞箇有學識底人, 將必爲千古之笑囮, 臣之難進之端, 更加一層矣. 且臣偏母, 年今八十, 無他子女, 只有臣一人, 而婦人性偏, 愛臣過酷, 其在平時, 未嘗暫離, 風波一別, 南北相望, 一隅窮峽, 老淚成血, 萬里荒裔, 羈心盡腐. 今幸賴天之惠, 得復會合, 而五年之間, 形神幻脫, 幾至不能辨識. 此緣思想積念, 憂畏熏心, 以致衰敗之極耳. 爲子不孝, 使母至此, 悲咽慙痛, 當作何懷? 重以疾病纏綿, 起居須人, 臣以獨身, 左右扶護, 晷刻之頃, 實難相捨. 假使臣, 素嘗從宦, 其在今日, 尙宜乞退而專養, 況以曾已休官之身, 更何忍捨養而供仕乎? 爲今之計, 惟有朝夕母側, 以盡子職, 少贖臣不孝之罪, 則私情之懇切, 不止如古人計日短長之心, 而臣母, 亦泣而語曰, 臣若有材識可以報效者, 則義當致身事君, 勿以我爲念, 而不然則吾之死亡, 無日, 無寧仍舊退處, 守吾餘年爲言. 臣之材識魯莾, 旣如上所陳, 臣心之悶迫, 母訓之懇至, 又如此, 而今若不自量度顧念, 惟以承命爲恭, 終至於上孤聖明, 下負老母, 則豈不益臣不忠不孝之罪, 而聖朝, 亦安用如此之人哉? 臣非不知進而一謝天陛, 退而復守丘壑, 則可以粗伸分義, 且寬罪戾, 而第念世祿休戚之臣, 受恩圖報之道, 豈止於斯, 而竊想聖上所以召臣者, 亦豈欲其如是而已乎? 是實無益於國事, 而徒有往來之煩屑而止耳. 此臣所以縮伏趑趄, 不敢一進者也. 臣於嚴敎之下, 卽宜歸身司敗, 仰請譴誅, 而見今母病, 挾暑添重, 不忍暫離. 且臣於遠役之餘, 脚痛頷腫, 浹月彌劇, 亦無由轉動. 玆敢席藁私室, 封章縣道, 仰伸疾痛之呼, 儻蒙聖慈, 察臣材識之不逮, 愍臣情理之難强, 將臣本兼諸任, 亟行鐫免, 仍賜不肖之身, 俾守老母之側, 以畢暮景, 則臣母子, 謹當感祝洪恩, 共期隕結之報. 其以違慢爲期而加之罪罰, 以爲人臣之戒, 亦臣之幸, 惟聖明裁處焉. 臣無任惶恐哀懇之至, 謹昧死以聞. 答曰, 爾之一向自畵, 終涉過矣. 勿復控辭, 將母上來察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 25일

승정원일기 593책 (탈초본 32책) 영조 1년 5월 25일 임술 22/21 기사 1725년 雍正(淸/世宗) 3년討賊을 청한 啓辭를 윤허하지 않은 일 등을 이유로 削職을 청하는 李滋의 상소

○ 掌令李滋疏曰, 伏以臣, 根孤植弱, 人微望淺, 其於國計民憂, 不無區劃於胸中, 而進而怕掣肘之在前, 退而憂挾彈之隨後, 而至於討復一款, 則知有君父而不知有身, 忘却跧地踽踽之甚, 竊取春秋人人之討, 徑發伏閤之簡, 果遭迎擊之言, 情跡狼狽, 至煩引避, 批旨嚴截, 惶蹙彌增. 所居僻左, 聞見甚孤, 初不知右僚違召之所由, 然後而曚然承牌, 再事控避, 重被朝紳之嗤笑, 臣亦自愧, 人謂斯何? 情窮勢蹙, 又加一倍, 坐違三牌, 誅譴是俟, 而只推之命, 特出格外, 臣誠惶隕罔措, 不知置身之所也. 噫, 聖誣莫雪, 國賊未討, 規避紛紜, 冀利先入, 臣不自量力, 敢發大論, 終至於顚敗而後已, 其爲愚妄, 亦已甚矣. 然臣區區之忱, 竊有慨然者. 鏡賊疏語, 虎賊變書, 千古所未有之變也. 幸賴宗社之默祐, 使殿下得有今日, 則爲今日臣子者, 是何等不共戴天之讐也? 然而殿下, 每以殱厥巨魁, 脅從罔治, 爲敎, 是殿下, 以鏡·虎爲魁, 而其餘則盡歸之於脅從耶? 噫, 發蹤者爲魁乎? 逐兎者爲魁〈乎〉? 一鏡, 卽麾下褊裨耳, 虎龍, 亦奴隸使喚耳. 巨慝自如, 王法莫伸, 而殿下, 以今日討賊, 或擬於黨同伐異, 惟恐無辜而延及, 至於復讐討賊之請, 一向靳允. 噫, 以殿下之英明, 臨下有赫, 彼凶徒逆儔之情狀, 想必難逃於天鑑之下, 而尙此持難, 抑獨何哉? 噫, 大義晦塞, 公議拂鬱, 爲殿下臣子者, 當抗疏力爭, 期回天聽, 而一種護逆之徒, 顧瞻揣摩, 靡不用極, 昧春秋沐浴之大義, 幸賴殿下處分之未嚴, 嫌其本態之盡露而不敢顯救, 擬於他事之作梗而不欲隨參, 沈吟猶豫, 求說不得, 拈出二將三弁之啓, 以爲沮戲伏閤之計, 且發論議色目等說, 以疑亂天聽之地, 上焉而迎合上意, 下焉而陰護國賊, 隱然以今日懲討之擧, 比擬於誣獄禍心, 噫, 凶黨輩藉口之資, 有不暇言, 而他日善類之禍祟, 安知不兆於此乎? 論其情態, 萬萬可惡, 豈特不忍正視而止哉? 臣於二將三弁之啓, 與右僚, 或彼發而此參, 或此發而彼參, 則去就之義, 似無異同, 而但其伏閤簡通, 旣出於臣手, 則譏斥之來, 臣實當之矣. 昔顔岐請罷李綱, 以說金人, 李綱, 知事之不可爲而遂有長往之意. 噫, 臣之情勢去就, 與李綱前後一揆, 而被人譏斥, 又如是非常, 則揆以廉隅, 決無冒出之理, 伏乞聖明, 亟削臣所帶之職, 以謝人言, 仍治臣違慢之罪, 以警具僚, 千萬幸甚. 答曰, 省疏具悉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 26일

승정원일기 593책 (탈초본 32책) 영조 1년 5월 26일 계해 25/33 기사 1725년 雍正(淸/世宗) 3년李眞儉의 極邊遠竄, 權益寬의 絶島圍籬安置 등, 鄭錫圭의 罷職 등을 청하는 林柱國 등의 계

○ 持平林柱國·尹焜啓曰, 請前後請鞫趙聖復諸臣, 竝令政院考出首發人, 拿鞫嚴問, 隨參人, 削奪官爵, 門外黜送. 請疏下六賊, 竝命亟正邦刑. 請命有司亟擧世良孥籍之典, 以伸王法. 請尹志絶島安置, 請還寢時龍減死黑山島定配之命, 仍令王府依律處斷. 請李昌壽絶島定配. 請令鞫廳詳考盛節招辭, 謀害東宮等語, 果不載錄, 則其時問事郞廳, 及別刑房文書都事等, 竝令鞫廳爲先拿覈嚴處. 請安置罪人師尙, 亟正邦刑. 請前訓鍊大將李鳳祥, 罷職不敍. 請遠竄罪人沈檀, 亟令王府拿鞫嚴問, 以伸王法. 請其時引接春坊, 絶島安置. 措辭竝見上 新啓, 李眞儉, 以眞儒之弟, 爲逆鏡之血黨, 凡陰凶情節, 莫不與之同心謀議, 首尾相貫, 頃年, 故相臣李頤命之爲奏請使也, 援丁丑舊例, 請得別貨齎去, 以爲不虞之備, 而眞儉, 乃以六萬銀貨, 將用何處等語, 投進一疏, 隱然歸之於別欲有爲之地, 其心所在, 誠極叵測, 而及至北使之來也, 泰耉, 又進一箚, 有冒嫌等說, 而私謂人曰, 仲約, 眞有先見之明, 仲約, 卽眞儉之字也, 先見, 卽將用何處之說也. 於是, 眞儉前疏之指意陰凶, 自爾彰露, 有不可掩. 以此觀之, 則逆鏡之凶謀, 未必耉·輝之獨爲先倡, 實眞儉之首釀禍機也. 當此懲討方嚴之日, 不可使有網漏呑舟之失, 請李眞儉姑先極邊遠竄. 極邊遠竄罪人權益寬, 三月初九日發配, 計其程途, 則當於四月初到配, 而四月念後, 北來臺臣, 到咸興府, 聞其尙留不去, 怪而問之, 則蓋其留連, 已至一朔矣. 其後自北而來者, 又傳言益寬, 至今淹滯, 無意赴謫云. 噫嘻, 益寬, 以逆鏡至親, 共濟凶謀, 則遠竄薄罰, 實是寬典, 而渠敢不有君命, 托以脚病, 指使方伯, 飾辭馳啓, 任〈意〉遲回, 其偃蹇放肆, 罔有嚴畏之狀, 尤極痛駭. 頃在肅廟朝, 李鳳徵, 以謫路逗留之罪, 特命絶島安置. 鳳徵之罪, 猶未如益寬, 而聖考處分, 如是嚴截, 則況此益寬之罪, 有倍於鳳徵者乎? 蓋道臣之曲護罪人, 欺罔朝家, 留置營下之狀, 萬萬絶痛. 請益寬, 絶島圍籬安置, 李宜晩, 削奪官爵, 門外黜送. 延安府使鄭錫圭, 本以凶孽之黨, 賦性乖悖, 貪黷無比, 自任本府, 罔念字惠之政, 專務饕餮之術, 前秋田政時, 自監營, 給災二百五十結, 而錫圭全不給民, 盡歸私橐, 府中有紙價米三百石, 柴作米三百餘石, 以爲官用之物, 而錫圭別爲大斛, 直捧于羅津浦, 載送京第, 大小斛之說, 衆口喧藉, 其他剝民肥己之狀, 不一而足, 大小政令, 專委於奸吏池雲慶者, 凡其贓汚之事, 莫不與之同心謀計, 一境嗷嗷, 如在塗炭. 若此貪虐不法之人, 不可置之字牧之任, 請延安府使鄭錫圭罷職. 答曰, 不允. 權益寬事, 以狀聞觀之, 與無端逗留者, 有異, 則請爲加律, 未免深刻矣.

영조 영조 1년 (1725년 雍正(淸/世宗) 3년 영조 1년 5월 영조 1년 5월 26일

승정원일기 593책 (탈초본 32책) 영조 1년 5월 26일 계해 28/33 기사 1725년 雍正(淸/世宗) 3년諫長의 상소 때문에 圈錄을 담당할 수 없다는 등의 이유로 本職과 兼任의 遞差를 청하는 金在魯의 상소

○ 禮曹參判金在魯疏曰, 伏以, 臣於日者, 備陳情私, 乞解職任, 聖批靳許, 至諭以專意救護, 感祝雖切, 惶窘轉甚, 繼尋長單, 冀得上徹, 此際, 伏見今二十日筵話之出於擧條者, 深軫館職之苟簡, 堂祿之遷就, 以文衡之趁不上來, 乃有提學替參之命. 竊覸比者, 聖學日勤而講官殆空, 大論方張而合司屢缺, 新錄之行, 不容少緩, 苟使臣有毫分可進之勢, 其敢不卽日承命, 而顧臣母病之澌綴危亟[危劇], 比諸春間館錄時, 又不翅越加十層. 伊時則一日之內, 猶或有緩劇之殊, 得以偸暫乍之隙, 今則不分晝夜, 一直苦劇, 許多症樣備極, 痛楚叫呻之聲, 有不忍聞, 綿喘之氣, 長若垂盡, 渾舍懍懍, 奔遑罔措. 臣獨以此時, 違離其側, 衣朝衣, 行呼唱於道路, 則僕隸之見之者, 亦必大駭, 以爲〈非〉人理矣. 臣雖欲仰念國事, 黽勀暫進, 其可得乎? 抑臣於文任, 自知其萬萬不稱, 本擬抵死力辭, 且於向日諫長疏中, 館錄遺珠之說, 竊有所瞿然, 同事諸臣, 已經疏陳, 臣雖不必更提旣往, 揆以廉義, 亦不宜復當圈錄, 而今臣, 專惟情理爲急, 他竝不暇論矣. 臣之末由出承, 上下之所共知, 而見今儲望無故者, 自多其人, 擧而代之, 直易易耳. 若不早賜變通, 必欲待臣而完錄, 則竊恐愈益遷就, 而終無可行之日也. 臣心焦神瞀, 實無以連治章疏, 而勢窮事迫, 不得不更申哀籲, 固知言不能敷暢, 誠不足感動. 雖然, 儻聖明特推孝理, 俯燭下情, 則必不待臣言之再而遄降處分, 懇乞亟先遞改臣提學之任, 移授他人, 速完新錄, 仍許竝鐫臣本兼諸職, 毋曠公務, 俾伸至情, 千萬幸甚. 卽又伏聞以春宮患候, 有二品以上問安之擧, 而亦不得趨造廷班, 惶恐竢譴. 臣無任悚蹙祈扣之至, 謹昧死以聞. 答曰, 省疏具悉. 兼帶提學, 旣已許遞, 卿其勿辭, 便意救護.

영조 영조 1년 (1725년 雍正(淸/世宗) 3년 영조 1년 5월 영조 1년 5월 26일

승정원일기 593책 (탈초본 32책) 영조 1년 5월 26일 계해 29/33 기사 1725년 雍正(淸/世宗) 3년적임자가 아니므로 새로 제수한 직임의 遞差를 청하는 趙榮福의 상소

○ 慶尙道觀察使趙榮福疏曰, 伏以, 臣於頃日, 稚兒患痘, 證形危篤, 情理迫急, 已難離捨供職, 而況伏念春宮邸下, 未經痘疹, 雖我聖上, 不用拘忌, 在臣子敬愼之道, 決不可以犯染之身, 出入於近密之地, 一日之內, 不得不再違召命, 終至例罷. 此雖緣情勢之難安, 而逋慢之誅, 無所自逃, 乃於千萬夢寐之外, 遽降特敍之命, 旋有藩任之除, 臣誠驚惶悚蹙, 罔知所措. 臣本駑鈍, 百不猶人, 而特蒙兩朝不世之殊遇, 前後叨竊, 已踰涯分, 亦嘗待罪湖西, 未有尺寸之效, 則顧臣本末長短, 畢露無餘, 而當此群彦彙進之日, 廟堂, 獨取如臣最居人下者, 未踰旬日, 連擬於西南兩藩之望, 有若非臣莫可者然, 而惟我聖上知哲之明, 亦不難愼, 竟畀是任, 臣竊恐聖明器使之道, 不宜若是也. 況此嶺南一路, 幅員廣大, 所管州縣, 七十有餘, 文簿之浩穰, 詞訟之煩劇, 有倍於他道, 雖才具足以剗理, 威望足以殫壓者, 尙患難治, 而今忽畀之於萬萬不近似之臣, 此無異於使僬僥而負千匀之重, 其不至僨事而獲戾者, 幾希矣. 尙何望嚴黜陟之道, 明按察之政, 專制一方, 敷宣王化也哉? 且臣素患消中之證, 益添於嶺峽流竄之際, 肥肉幻脫, 齒牙半落, 精神筯力, 幾盡消亡, 設令臣眞有才具, 及今年衰病痼之時, 實無奔走效力之望, 況初無一分可用之才者乎? 意謂臺閣之上, 必有刺擧之論, 縮伏屢日, 恭俟物議, 昨夕特敎之下, 天牌儼臨, 臣不敢坐違, 隨詣闕外, 略陳短章, 喉院, 以國忌, 不許捧入. 臣欲暴危忱則登徹無路, 欲逋嚴命則分義亦懼, 勉抑情悃, 入肅天陛, 夜歸私次, 反復自量, 臣才分, 終難承當, 憂心耿耿, 達宵無寐. 玆敢更將前疏, 仰瀆宸嚴, 伏乞聖明, 察此雄藩之宜加愼簡, 諒臣血懇之亶出肝膈, 亟遞新授之職, 回授可堪之人, 使重任不至濫冒, 微分得以粗安, 不勝萬幸. 臣無任屛營祈懇之至, 謹昧死以聞. 答曰, 省疏具悉. 卿其勿辭, 速往欽哉.

영조 영조 1년 (1725년 雍正(淸/世宗) 3년 영조 1년 5월 영조 1년 5월 27일

승정원일기 593책 (탈초본 32책) 영조 1년 5월 27일 갑자 18/20 기사 1725년 雍正(淸/世宗) 3년적임자가 아니라는 이유로 遞職을 청하는 趙觀彬의 상소

○ 戶曹參判兼弘文提學趙觀彬疏曰, 伏以臣, 天下一窮人耳. 冤甚無告, 罪大不孝, 雖終身引廢, 固不足少贖釁殃, 而猶且倉卒入城, 顚倒承命, 有若恒人之爲者, 亶出於感激天恩, 他不暇顧, 而平居對人, 顔面有厚, 中夜語心, 枕席常濺, 蓋其冥頑雖甚, 亦有一端未泯之天, 而義理至嚴, 終有所不可全沒者故耳. 自居留國子, 至見職, 凡三造祗肅者, 或迫於分義, 或牽於事勢, 而不敢爲久冒之計, 則已熟講于中矣. 先朝實錄, 自效有地, 而以其無文蔑識, 未堪稱塞也. 故方畫意遜避, 自甘逋慢之誅, 迺者弘文提學之命, 又及於萬萬無似之身, 臣始焉自疑自駭, 繼之以體汗心悸, 實不知所以自裁也. 夫以我聖上, 則哲之明, 愼簡之誠, 取舍於夙夜在廷之賢, 則其有詞林之宿望, 爲士流之盛許者, 不患無人, 而乃以如臣之寡陋謏蔑者, 苟然濫充, 若是之無難, 區區私義, 雖不足言, 其於乖一初之政, 駭四方之聽, 何哉? 臣自少懶讀, 病且荒抛, 其視筆硏間事, 便似笆籬邊物, 不過是僥倖科目中人, 而自經禍故, 心魂隕喪, 些少記誦, 便成沒碑, 尋常書牌, 猶患腐毫. 如是而若不恤名器, 冒沒承膺, 則不但自欺, 欺天之罪大矣, 臣何敢爲此也? 抑臣, 又有三可辭之義. 臣曾忝館職, 力辭於先朝敦勉之日, 則凡係詞翰之選, 臣所必避, 其不宜辭小者於昔日, 受大者於今日, 一也. 曾在丙申, 臣以都堂圈錄之不成體格, 有所陳論, 蓋其時一番人, 濫於樹黨, 急於完錄, 文衡在外而不少遲待, 提學替行而苟且了當, 臣亦偶參其圈, 竊恥冒進, 終至有改圈之事. 見今所帶之變通差出者, 專爲堂錄, 然文壇主席, 新命纔下, 天陛恩綸, 遐心將挽, 而臣乃徑先代當, 不有常格, 則臣之前後處事, 斑駁甚矣, 二也. 臣之卽今處地, 萬萬窮阨, 雖曾所踐歷, 而不甚華要者, 尙不忍抗顔出供, 況館閣妙簡, 於臣, 不啻爲在梁之愧, 乘軒之羞, 而視若固有, 恬然冒榮, 則其將重得罪於當世公議, 而終無以見恕於仁孝君子者, 三也. 臣固宜引日縮伏, 以俟物論, 而一時虛帶, 心甚不安, 玆敢畢瀝肝血, 仰請處分. 至於沈篤之症, 昏短之氣, 決難自力於仕宦之末者, 則亦未暇悉陳. 當此聖體未寧, 邸患無減, 擧朝憂遑, 鎭曉承候之時, 旣未得一趨庭班, 以伸情禮, 乃反强事瀆擾, 語涉煩蔓, 臣誠死罪. 伏乞聖慈, 天地父母, 俯察臣言, 非出飾讓, 先遞臣新授提學之任, 以便公私, 仍將臣地部·史局等職名, 一倂鐫改, 且勘臣違命之罪, 勿復檢擧, 使臣退塡丘壑, 以卒生成之澤焉. 臣治疏將上之際, 天牌又辱, 而竟未祗赴, 爲罪尤深, 臣誠一倍兢惶, 惟誅譴是俟. 臣無任隕越懇迫之至, 謹昧死以聞. 答曰, 省疏具悉. 令玆堂錄, 旣有曾經文衡之大臣, 則與前有異, 卿勿過辭, 從速應命.

영조 영조 1년 (1725년 雍正(淸/世宗) 3년 영조 1년 5월 영조 1년 5월 27일

승정원일기 593책 (탈초본 32책) 영조 1년 5월 27일 갑자 19/20 기사 1725년 雍正(淸/世宗) 3년情勢를 이유로 削職을 청하는 申弼賢의 상소

○ 工曹參議申弼賢疏曰, 伏以, 臣於前疏中, 以母病之難捨, 臺評之可畏, 猥有所陳暴, 而聖明, 不惟不賜遞改, 特以從速上來察職爲敎, 蓋出於我聖上不欲永棄之意, 臣固宜含恩畏義, 趨謝除命, 而第臣於近日情勢, 尤有所萬萬難安者. 辛丑疏頭權珪, 因臺啓已被追奪之罰. 臣於其時, 適在洛下, 難拂衆論, 未免隨參, 罪宜同被, 理難倖逭. 伏乞聖明, 先削臣職名, 仍命有司一體勘律, 不勝萬幸. 臣無任屛營祈懇之至, 謹昧死以聞. 答曰, 省疏具悉. 一時隨參, 有何所傷? 爾其勿辭, 從速上來察職.

영조 영조 1년 (1725년 雍正(淸/世宗) 3년 영조 1년 5월 영조 1년 5월 28일

승정원일기 593책 (탈초본 32책) 영조 1년 5월 28일 을축 26/34 기사 1725년 雍正(淸/世宗) 3년情窮를 이유로 遞職을 청하는 趙觀彬의 상소

○ 戶曹參判趙觀彬疏曰, 伏以, 臣卽今處義, 有不忍冒廁於榮塗, 凡係華要, 在所必避, 館閤之任, 何等掄選, 而不念寸分, 不恤名器, 苟然承膺, 恬不知愧, 則公議莫嚴, 人將謂何? 昨者辭本, 誠出肝血, 非如飾讓之比, 而聖批靳許, 反加敦迫, 筵敎又嚴, 促令出當, 臣於是, 一倍窘蹙, 不省攸措. 臣旣感激天恩, 遲回世路, 則爲國之忱, 死且不辭, 目今聖學勤孜, 日御經筵, 館僚苟簡, 時或停講, 臣雖愚昧, 豈不念新錄取人之一日爲急, 而難進之勢, 一如前疏所陳. 且新除文衡, 文章學術鬱爲士林之宗匠, 在聖朝初政急賢之道, 已宜優禮勤徵, 必致乃已, 況當初主文之命, 專爲堂錄, 而元無不可出之義, 一番例讓, 恩批纔下, 早晩造朝, 聖心頗虛, 則都堂完圈, 固是文衡分內之責, 臣之不可全沒格例, 徑先替行, 以重貽當世之譏議也, 明矣. 與其督勉臣身, 徒傷事體, 莫如敦召文衡, 及時了當, 今臣此語, 亦由於念國事, 而必欲善處之意也. 且臣有萬萬惶悚者, 前疏, 引丙申事, 而誤認其時文衡之在外, 有所援論, 今聞無故在京, 明載謄錄, 蓋臣, 禍餘危喘, 神識昏錯, 奏御之辭, 未免謬左, 臣尤死罪, 荐召之下, 輒犯逋慢, 情窮勢極, 又敢畢暴危懇, 伏乞聖慈, 天地父母, 察臣所辭, 亟賜處分, 以幸公私, 不勝大願. 臣治疏將上之際, 天牌又辱, 嚴旨隨下, 臣不勝悚悶之至, 分義所在, 不敢一向坐違, 力疾來伏於九閽之下, 謹呈已成之疏, 恭俟鈇鉞之加, 更乞亟治臣罪, 以肅朝綱焉. 臣無任隕越祈懇之至, 謹昧死以聞. 答曰, 省疏具悉. 疏批筵敎不啻明白, 則一向引嫌, 殊涉太過, 卿其勿辭, 從速行公.

영조 영조 1년 (1725년 雍正(淸/世宗) 3년 영조 1년 5월 영조 1년 5월 28일

승정원일기 593책 (탈초본 32책) 영조 1년 5월 28일 을축 28/34 기사 1725년 雍正(淸/世宗) 3년집에 보관 중인 肅宗과 景宗의 御筆을 바치겠다는 李箕鎭의 상소

○ 校理李箕鎭疏曰, 伏以, 臣於日者筵中, 伏奉聖敎, 詢及臣仲父, 故相臣畬, 所受景廟手札事, 臣略擧事狀, 猥有奏對, 仍陳肅廟御札, 竝爲寶藏之由, 聖敎, 旣許以一體進入矣. 臣退却走書鄕家, 促令齎進, 今臣從兄英陵參奉臣台鎭, 謹陪奉上來, 而中間往復, 阻於水潦, 以致稽遲, 不勝惶悚之至, 臣咫尺前席, 躬承聖旨, 事體嚴重, 不容泛然呈進, 敢此具疏詣闕, 親自奉納焉. 今玆所進兩朝手札, 凡三度, 而前後下賜時事實, 俱有委折, 臣若徒以猥越爲懼, 而不一陳聞, 則聖上, 亦何以盡察其顚末也哉? 蓋臣仲父, 於庚寅年間, 以西樞, 退處鄕廬, 久未造朝, 惟我肅宗大王, 屢勤恩召, 且遣偕來史官, 特賜手書, 此卽辛卯五月三十日事也. 其八月, 臣仲父, 始承命入都, 被引對面諭, 過旬日, 陳病退歸, 癸巳二月, 以徽號玉冊製述官, 又赴召命, 縟儀旣成, 封章乞歸, 聖考, 連遣承旨勉留, 又命入對面諭, 末乃特命知申, 宣以恩旨, 東宮手札之下, 亦在同時, 此卽五月九日事也. 臣仲父, 一日之內, 再被曠絶之恩數, 不得不黽勉遲留, 其後, 又特命宣召, 執手懇諭, 至有定給舍館之命, 臣仲父, 感激惶懼, 不敢遂初, 仍値聖候違豫, 自此三四年間, 多在闕下, 以承起居, 至丙申春, 箚陳尹拯悖義之狀, 聖批褒納, 至諭以憂國之忱, 至老彌篤, 從容開陳, 義理明白, 予甚感歎, 拯徒, 揣知天心開悟之端, 實基於此, 怨嫉特甚, 詆譭不已, 臣仲父, 不安于朝, 退出郊外, 只爲聖患沈綿, 未忍便歸, 淹過半年, 及是秋, 聖考, 將處分斯文事, 首下李判府事箚論是矣之敎, 繼以手書, 命承宣往諭, 此卽七月八日事也. 臣仲父, 遂復入城, 及聖候差勝, 藥院退直, 卽留疏告歸, 蓋以衰疾漸加, 難復久淹故耳. 噫, 臣仲父所被寵禮, 罔非人臣所不敢當者, 至若景廟手札中, 與他大臣有異之敎, 尤有以仰見聖意, 出尋常萬萬也. 是豈特臣仲父, 銘骨鏤肝, 以終身而已? 雖臣一家闔門, 世世隕結, 猶不足以酬報萬一矣. 肆臣仲父在時, 以一小櫃子, 合奉兩朝手札, 付諸臣等兄弟, 俾作私家百代之傳, 向臣鄕里, 慘被災火, 臣家所罹尤酷, 舊物先籍, 盡歸灰燼, 獨幸兩聖寶墨, 俾至今日, 乃以臣不肖, 叨陪密邇之天顔, 猥承徵求之玉音, 得以進徹於睿覽者, 此殆神扶鬼護而有所待也. 伏惟聖上, 以不匱之思, 當奉玩之際, 手澤如新, 天香猶襲, 而況十行絲綸, 誠意藹然, 當日契遇之昭融, 禮際之隆摯, 雖在曠世之下, 猶有足以感動人者, 聖情於此, 所以撫往興慕者, 又豈若尋常遺墨之比哉? 臣情激意激, 言不知裁, 僭猥及此, 惶隕之餘, 繼之以涕泗無從也. 臣無任怵惕愴咽之至, 謹昧死以聞. 答曰, 省疏具悉. 所進兩朝御筆, 敬奉欽歎, 感慕冞深, 莫重御筆, 不可續續追刊之意, 已諭於宗臣, 而此則賜元老之手字, 亦甚稀貴, 辛卯先朝御筆, 及大行朝御筆, 其令宗府一體刊印焉.

영조 영조 1년 (1725년 雍正(淸/世宗) 3년 영조 1년 5월 영조 1년 5월 28일

승정원일기 593책 (탈초본 32책) 영조 1년 5월 28일 을축 30/34 기사 1725년 雍正(淸/世宗) 3년忠良를 殱盡하고 宗社를 謀危했다는 죄로 柳鳳輝의 무리와 九賊들을 誅殺하기를 청하는 金壽溟 등의 상소

○ 京畿·忠淸兩道儒生金壽溟等疏曰, 伏以, 聖王之馭世也, 誅戮以懲惡逆, 恩賞以勸忠良, 誅戮恩賞, 不失其道, 然後恩威竝行, 輿情咸服. 苟於行恩施威之際, 一有失當, 不出於公心, 但以私意, 輕重之低昻之, 則賢邪濁淆, 刑政紊亂, 無以肅朝綱而服人心, 下陵上替, 危亡隨至, 可不懼哉? 臣等, 竊瞷殿下, 一於恩而咸無所施, 臣等竊爲殿下慨惜而憂憤也. 何鳳輝·光佐輩之罪名, 已出於臺啓之重複, 臣等, 不須贅論, 而若言其大頭腦, 則上以誣悖三聖, 下以戕殺善類, 回互隱伏, 罔聖欺明, 謀危宗社, 無所不至, 此實宗社之大賊, 而擧國之所共讐者也. 殿下, 不卽嚴誅, 嗣服之初, 擢鳳輝·泰億而大科, 反增其凶焰, 殿下失當之恩, 奚至於此極? 臣等愚昧之見, 實不識聖意之攸在, 尤不勝慨然也. 凡有血氣者, 孰不曰此賊之可殺, 而欲食其肉哉? 共公之臺言, 殿下一例牢拒, 久靳允從, 愛護此賊, 有若無罪者然, 是以, 邦綱解弛, 王法不行, 賊之巨魁, 曲荷漏網之恩, 安知其凶徒之匿形藏影者, 不倍增悖逆之氣乎? 亂臣賊子, 將無以懲礪, 此所謂殿下, 一於恩而威無所施者也. 殿下若此不已, 則其何以肅朝綱而服人心乎? 將至於國不國, 危亡立待, 豈不大可寒心哉? 嗚呼, 專尙柔懦, 墮解紀綱, 仁厚有餘, 剛斷不足, 同歸亂亡, 梁武與宋末是已, 臣等, 固不可以梁武宋末之弊, 議擬於聖明之處分, 而在殿下鑑戒之道, 所宜猛省於此也. 昔齊威王, 烹阿大夫, 懲礪一世, 以做齊國之大治, 彼阿大夫, 不過厚賂求譽之鄙夫也. 其罪不必烹戮, 而威王, 奮威一烹, 使萬人知懼, 做得覇業, 史氏美之, 況鳳輝輩, 誣衊三聖, 殱盡忠良, 謀危宗社, 厥罪貫盈, 上通於天, 固已久矣. 視諸阿大夫之罪, 輕重之懸殊, 不啻若千匀一羽, 而殿下曲爲容貸, 至今偃息於覆載之間, 是殿下之威, 不可議於大舜之誅四凶, 而反有歉於區區之覇主也. 此臣等之所以不勝慨惜者也. 殿下, 不思帝王之盛節, 過引自己之私嫌, 謀危宗社之罪人, 置之尋常, 終靳三尺之莫嚴, 顧藉之若是甚焉. 古聖王懲惡之典, 果安在哉? 是殿下, 人君之恩威, 未免以私意, 而輕重之低昻之也, 由是而終不得聖誣之辨雪, 而國賊之誅討耶? 臣等中夜慨歎, 實不欲服儒服而開眼於斯世也. 鳳輝輩, 旣爲宗社之罪人, 則此非殿下之私讐, 而爲一國臣民之所共仇, 而誓不共一天者也. 雖婦孺下賤, 稍有秉彝之心者, 皆欲沐浴請討者, 此也. 不避小嫌, 帝王之大體, 而殿下不念大體之所在, 曲避小嫌, 雖欲寬貸此賊, 獨不痛誣衊兩朝, 謀老宗社之罪哉? 彼鏡賊, 不過鳳輝輩之卒徒也. 凶謀毒手, 實出於鳳輝輩之陰嗾, 則鳳輝輩, 卽巨魁元惡也. 何獨誅其卒徒, 而不誅其巨魁耶? 此所謂去草而不去根也. 自古有國者, 討賊之典, 未有若是之失當也. 且鏡賊, 不以逆律枝解, 只誅其首, 國之失刑, 莫此爲甚, 邦憲之難貸, 不徒鏡賊疏下六人而已. 師尙之凶猾禍心, 明彦之陰邪回慝, 益寬之狠愎虺毒, 積懷無君之心, 與鏡賊, 結爲血黨, 衆所共知, 至於擁立等語, 爲人臣子者, 何忍萌於心而發諸口哉? 渠輩, 肆然筆之於書, 一則脅制君父, 二則侮辱君父, 究厥情跡, 一串於鏡賊, 萬萬絶痛也. 天地之不可容, 王法之不可貸, 而然且聖明, 末減, 尙保首領, 此亦可謂恩之失當者也. 若使此賊徒, 竟爲網漏而死於牖下, 則百世後, 君子之議, 以殿下, 爲何如主, 而以今日, 爲何如時也? 昔我肅宗大王, 明斷赫然, 極嚴徵討, 紀綱振肅, 群小畏縮, 嗚呼, 盛德, 沒世不忘, 在今日而善繼善述者, 豈非殿下之責乎? 殿下, 今當勵精圖治之日, 宜體肅廟之明斷, 致嚴討賊之典, 而使彼凶徒, 有所徵畏, 何可過仁厚而欠剛斷耶? 嗚呼, 殿下, 向在東宮, 閱歷罔測之危機, 而幸賴皇天之默佑, 僅而得保矣. 當時之事, 臣等, 至今思之, 不覺涕零而有不忍言者, 鳳輝輩及九賊, 卽孟子所謂諸大夫皆曰可殺, 國人皆曰可殺者也. 臣等, 居在草野, 目見王法之不行, 不勝憂慨之忱, 裹足上來, 玆敢以寂寥數語, 略陳於黈纊之聰, 伏願聖明, 勿以芻蕘而忽之, 俯諒公議之難遏. 且念恩威之失當, 廓揮乾斷, 使鳳輝輩及九賊, 就伏兩觀之誅, 大快神人之憤, 不勝幸甚, 臣等, 無任激切祈懇之至, 謹昧死以聞. 答曰, 省覽爾等之疏, 雖嘉沐浴之義, 而但予靳允者, 意亦有在, 至於前領府事事, 誠未知爾言之是矣. 但玆事之論, 在於朝廷, 非爾等之所爭也. 須勿復提, 退修學業, 幼學金壽溟等疏錄, 金壽溟·尹來成·安克成·李懋·崔雲紀·尹大進·元時翼·安克敬·韓逸·李弘泰·安克敏·韓迪·姜萬增·李亨泰·安克華·尹應履·王纘·姜萬益·愼師益·權宗萬·權益修·金斗萬·李天培·安萬紀·朴宗錫·孫鳳瑞·崔雲會·韓世基·趙尙瓘·韓興基·金錫祉·韓廷鉉·尹來佐·李萬根·李橧·尹來東·金錫弼·李命裕·李命胤·李命濟·李命稷·李光夏·柳宿東·韓處基·韓夢基·韓聖鎭·韓世鎭·韓孝基·韓建基·韓廷钁·韓述基·韓宏基·柳泰東·柳廷燮·金潤·尹以寬·尹溟·尹以大·金時彦·尹沈·柳慶燮·柳運燮·李必大·尹來晉·李化大·李德雨·李德新·鄭道泰·鄭道亨·李大賚·李埰·李夢賚·李德賚·李汝龍·李時暉·金澤遠·朴炫·王勮·吳命錫.

영조 영조 1년 (1725년 雍正(淸/世宗) 3년 영조 1년 6월 영조 1년 6월 2일

승정원일기 594책 (탈초본 32책) 영조 1년 6월 2일 무진 22/27 기사 1725년 雍正(淸/世宗) 3년尹恕敎의 拿鞫嚴問, 申致雲의 絶島定配, 遠竄罪人 姜鋧을 특별히 석방하라는 명의 환수 등을 청하는 成震齡의 계

○ 正言成震齡啓曰, 請尹恕敎拿鞫嚴問. 請逆鏡疏下六賊, 亟正邦刑. 請申致雲絶島定配. 請其時合啓首發諸人, 與時龍一體鞫問, 連啓諸臣, 一倂遠竄. 請削黜罪人沈埈, 極邊遠竄. 請削黜罪人趙鎭禧, 極邊遠竄. 請其時按獄諸臣及問郞, 竝命極邊遠竄. 請石烈·必貞等同生, 竝令有司嚴覈正罪. 請還寢孫荊佐減死酌處之命, 仍令鞫廳嚴刑得情. 請定配罪人正海, 令鞫廳拿覈. 請師尙亟正邦刑. 請其時請對諸臣, 一倂遠竄. 請削黜罪人朴徵賓, 極邊遠竄. 措辭見上 新啓, 臣昨伏見下政院之敎, 有遠竄罪人姜鋧特放之命, 臣竊不勝駭惑之至, 夫逆宦妖婢之變, 實國朝三百年所未有之事也. 伊時凶徒, 實與相爲表裏, 故或恐窮治之際, 情跡之盡露, 拿鞫命下, 故爲遲遲, 使兩逆婢, 一則先死於其家, 一則徑斃於就拿之初, 兩宦訊問之時, 欲吐其和應情迹, 則輒令撞口, 使不得言, 高打脛骨, 期於速斃, 終不究竟, 急急了當, 國言喧藉, 至有以尙儉治尙儉之說. 凡鞫獄, 雖曰委官主之, 而亦必與禁堂相議, 鋧以其時首堂, 曲護逆豎, 掩置陰祕之狀, 實與錫恒無異, 今恒雖已死, 而鋧等尙存, 則固當嚴鞫得情, 快正王法, 而聖度太寬, 只施流竄薄罰, 國人憤惋, 猶且未已, 而今者, 又以鋧曾忝耆社之故, 至有此萬萬意外之敎. 噫, 先朝耆社舊老, 慘經誅戮, 今幾無遺, 則宜聖上惻然衋傷於斯也. 然王者用法, 一視其罪之有無, 苟有其罪, 則雖王室懿親, 亦不敢赦, 今耆老之臣, 視貴戚公族, 何如, 而反欲以此宥負犯至重之人, 臣實慨惋也. 設使鋧年老聾聵, 容有可恕, 如上所敎, 而鋧之所坐, 當在五刑之列, 古者, 犯五刑而情輕者, 乃施流宥之典, 鋧之止於流竄, 已是從宥, 而曾未一月, 又欲放釋之, 如此法律, 臣未之前聞也. 參之事理, 揆諸王法, 決不容如是, 請還收遠竄罪人姜鋧特放之命. 答曰, 不允. 伊時請對諸臣事, 首唱首發有異, 豈難區別乎? 姜鋧事, 日昨特放之命, 非爲鋧也. 追惟昔年, 則爾亦出身於先朝, 庶幾見盛儀矣. 今抑何心, 不忍慼而發此還收之啓耶? 律不過竄配, 則比諸王親之說, 實未曉也.

영조 영조 1년 (1725년 雍正(淸/世宗) 3년 영조 1년 6월 영조 1년 6월 2일

승정원일기 594책 (탈초본 32책) 영조 1년 6월 2일 무진 25/27 기사 1725년 雍正(淸/世宗) 3년都堂에 合坐하였으나 主圈한 兩大臣과 의견이 맞지 않아서 引分退出했던 것이며 宿疾을 앓고 있다는 이유로 遞職을 청하는 趙觀彬의 상소

○ 戶曹參判弘文館提學趙觀彬疏曰, 伏以, 臣之才分地望, 萬萬不合於館閣之任, 兼以文衡之責, 不可替行, 累召輒違, 必遞爲期, 而只緣聖旨勤懇, 敦迫甚嚴, 臣誠怵畏分義, 逃遁不得, 乃敢强對羞顔, 冒承明命, 擬將進參於都堂之坐, 而目今士類彙征, 人材林立, 則十八灜選, 未必爲多, 主圈兩大臣, 已有所取舍, 臣之微見, 亦無異同, 竊擬卽日完圈, 使講官有濟濟之美, 而未及合席, 不無參差之論, 反覆相難, 終未歸一, 臣欲固守初志, 則實多敗事之慮, 欲勉從其意, 則恐爲溺責之羞, 此臣所以引分退出, 遜避乃已者也. 賓廳請推之啓, 極其嚴截, 有若臣無端徑退者然, 臣不勝其惶蹙, 而譴罰不加, 嚴召又辱, 臣於是一倍窘悶, 不知所以自措也. 臣雖愚迷, 亦嘗有聞於去就之義, 初旣濫膺匪職, 徒取狼狽, 今又不思自處, 苟然遵仍, 則臣寧被萬戮, 決不忍爲此也. 且臣宿疾, 重添於半日勞動之餘, 脚部浮疼, 坐立俱妨, 胸膈痞塞, 食飮全却, 方在床席委頓之中, 卽此病狀, 亦無轉動之勢, 玆不免坐犯違慢, 又煩瀆擾, 死罪死罪. 伏乞聖慈, 天地父母, 俯諒事勢, 卽思變通, 遞臣提學之銜, 回授可堪之人, 速完堂錄, 以幸國事, 仍治臣辱名器逋恩命之罪, 以安私分焉. 臣無任隕越祈懇之至, 謹眛死以聞. 答曰, 省疏具悉. 意見不同, 則從容更議, 可也. 如是引嫌, 殊涉太過, 卿其勿辭, 從速參圈.

영조 영조 1년 (1725년 雍正(淸/世宗) 3년 영조 1년 6월 영조 1년 6월 3일

승정원일기 594책 (탈초본 32책) 영조 1년 6월 3일 기사 13/19 기사 1725년 雍正(淸/世宗) 3년凶黨과 결탁한 姜鋧의 죄를 용서할 수 없다는 論啓에 대해 나이 많고 耆社에 들어갔다며 석방하라고 명했다는 이유로 避嫌하며 遞職을 청하는 成震齡의 계

○ 正言成震齡避嫌啓曰, 臣本無似, 猥忝言地, 黽勉供仕, 今經兩朔, 而大論當前, 不敢辭避, 旣居其職, 亦不當一向縮伏, 故昨日詣臺, 謄傳故紙, 仍發還收姜鋧遠竄之啓矣. 及承聖批, 以一二條件, 至勤誨諭, 不啻若慈父之敎子, 臣誠感激, 繼之以涕淚也. 第伏念向來群小, 欺蔽天聰, 屠戮縉紳, 支黨寔繁, 固不可人人盡誅, 而至於社壇祈雨時請對諸臣, 則沮遏先王惻怛之盛意, 售其戕殺元老之凶鋒, 其爲罪惡, 有萬萬絶痛於他者, 其時諸人, 一倂竄殛, 誠未爲也. 今聖上之必欲辨其首從者, 益慮或失之太濫, 而一時請對, 各自陳達, 凶言悖說, 無少異同, 則所謂首從之別, 何可用之於此乎? 設使其中, 或有可分別, 而亦無考據之路, 若欲以官之高下而辨之, 則凡臺閣發論, 未必皆長官之先唱. 若以其請對之先後而別之, 則後次請對者, 多是前次之人, 或有一二新參, 其凶悖, 轉甚於前, 臣於聖敎, 實未知所以爲說也. 至於姜鋧之事, 則臣雖無狀, 蓋嘗生長於肅廟五十年化育之中, 叨竊科第, 通籍臺省, 獲覩靈壽之盛儀, 而中間閱歷滄桑, 回瞻明陵, 松柏蕭瑟, 追想耆社, 舊老夷滅, 則臣非木石, 亦豈無愴痛之心, 而第鋧之負犯至重, 流竄之罰, 蓋從末減, 不可以其曾入耆老之列, 而遽令放釋, 則臣居執法之地, 安得不爲之爭論乎? 古之明君誼辟, 雖其宗戚至親, 苟犯王法, 至有流涕而殺之者. 今耆老之臣, 不如宗戚之重, 鋧之罪實在勿宥之科, 則殿下所以猶不忍於其從輕之典者, 恐不免爲區區之小仁也. 況鋧以年老秩高, 廁名耆社, 先朝恩禮, 爲何如也, 而弓劍纔遺, 附託凶黨, 其所辜犯, 至於如此, 則追念先朝, 尤覺鋧罪之罔赦, 抑何心之敎, 臣尤未曉也. 然臣誠意淺薄, 言辭拙訥, 旣未能感回天聽, 反承此未安之敎, 臣更何顔面, 晏然冒居於臺次乎? 昨於傳啓之後, 猝得腹疾, 僅僅曳還, 達夜痛楚, 朝纔少甦, 今始來避, 所失尤大, 請命遞斥臣職. 答曰, 勿辭.

영조 영조 1년 (1725년 雍正(淸/世宗) 3년 영조 1년 6월 영조 1년 6월 4일

승정원일기 594책 (탈초본 32책) 영조 1년 6월 4일 경오 19/21 기사 1725년 雍正(淸/世宗) 3년避嫌한 成震齡의 出仕를 청함

○ 正言成震齡, 以臣本無似, 猥忝言地, 黽勉供仕, 今經兩朔, 而大論當前, 不敢辭避, 旣居其職, 亦不當一向縮伏, 故昨日詣臺, 謄傳故紙, 仍發收還姜鋧遠竄特放之啓矣. 及承聖批, 以一二條件, 至勤誨諭, 不啻若慈父之敎子, 臣誠感激, 繼之以涕淚也. 第伏念向來群凶, 欺蔽天聰, 屠戮縉紳, 支黨甚繁, 固不可人人盡誅, 而至於社壇祈雨時, 請對諸臣, 則沮遏先王惻怛之盛意, 售其戕殺元老之凶鋒, 其爲罪惡, 有萬萬絶痛於他者, 其時諸人, 一倂竄殛, 誠未爲過也. 今聖上之必欲辨其首從者, 蓋慮或失之太濫, 而一時請對, 各自陳達, 凶言悖說, 無少異同, 則所謂首從之別, 何可用之於此乎? 設使其中或有可分別, 而亦無考據之路. 若欲以官之高下而辨之, 則凡臺閣發論, 未必皆長官之先倡, 若以其請對之先後而別之, 則後次請對者, 多是前次之人, 或有一二新參, 其凶悖轉甚於前, 臣於聖敎, 實未知所以爲說也. 至於姜鋧之事, 則臣雖無狀, 蓋嘗生長於肅廟五十年化育之中, 叨竊科第, 通籍臺省, 獲覩靈壽之盛儀, 而中間閱歷滄桑, 回瞻明陵, 松柏蕭森, 追想耆社, 舊老夷滅, 則臣非木石, 亦豈無愴動之心, 而第鋧之負犯至重, 流竄之罰, 蓋從末減, 不可以其曾入耆老之列而遽令放釋, 則臣居執法之地, 安得不爲之爭論乎? 古之明君誼辟, 雖其宗戚至親, 苟犯王法, 至有流涕而殺之者, 此豈不仁而然哉? 誠以三尺至嚴, 不可以少不忍有所屈撓也. 今耆老之臣, 不如宗戚之重, 鋧之罪實在勿宥之科, 則殿下猶不忍於其從輕之典者, 恐不免爲區區之小仁也. 況鋧以年老秩高, 廁名耆社, 先朝恩禮, 爲何如也, 而弓劍纔遺, 附託凶黨, 其所辜犯, 至於如此, 則追念先朝, 尤覺鋧罪之罔赦, 抑何心之敎, 臣尤未曉也. 然臣誠意淺薄, 言辭拙訥, 旣未能感回天聽, 反承此未安之敎, 臣更何顔面, 晏然冒居於臺次乎? 昨於傳啓之後, 猝得腹疾, 僅僅曳還, 達夜痛楚, 朝纔少蘇, 今始來避, 所失尤大. 引嫌而退, 隨事論啓, 誠得臺體, 意外聖敎, 何必爲嫌? 請正言成震齡出仕. 答曰, 不允. 處置事, 依啓.

영조 영조 1년 (1725년 雍正(淸/世宗) 3년 영조 1년 6월 영조 1년 6월 5일

승정원일기 594책 (탈초본 32책) 영조 1년 6월 5일 신미 49/29 기사 1725년 雍正(淸/世宗) 3년情勢와 病勢를 이유로 遞職을 청하는 趙觀彬의 상소

○ 戶曹參判趙觀彬疏曰, 伏以臣自經禍故, 心魂隕喪, 遇事而迷亂, 卽地而顚錯, 本不堪廁列於辦職之末, 而惟是彝天不泯, 未敢忘君, 罔極之恩, 銘在病肺, 盡瘁之義, 誓以死力, 區區此心, 天日臨止, 則夷險燥濕, 亦所不計, 文職匪分, 而猶且承命者, 只爲聖旨之勤懇, 講官之苟簡, 而回顧前事, 甚非本色. 臣固已踧踖靡安於都堂之席, 而人物取舍, 未容賤臣之應責, 圈錄多少, 惟視大僚之公心, 而直緣別議旁生, 已見難合, 强屈之嫌, 重宰有甚, 自是之過, 後進尤大, 再三相難, 彼此無變, 則引分告退, 旣合於窮人之處義, 讓他主錄, 不害爲淸朝之美事. 惟此委折, 槪陳於前疏之中, 從玆以往, 便是已遞之人, 而大臣奏達之語, 極其辛勤, 筵席敦勉之敎, 重以嚴切, 有若臣有一分自由之路迫之, 則猶可更出者然, 臣誠萬萬悚悶, 寧欲無知. 臣旣以隨職盡力, 死且不避爲心, 而於今所帶之任, 則前已五召而始承, 後乃六牌而輒拒, 廉義二字, 終未敢放倒者, 誠以極選之職, 義所難進, 必避之地, 罪亦甘心, 與其顚倒去就, 以益掩口之笑, 莫若終始遜遞, 少贖失脚之愆. 況臣心所悚懼, 病亦乘劇, 客火大肆, 胸膈作痞, 元氣積敗, 行步猶艱, 卽此病情, 亦無自力之望. 玆敢仰陳瀝血之懇, 以請處分, 伏乞聖慈, 天地父母, 俯軫堂錄之不可遷就, 國體之不可壞傷, 亟遞臣提學之任, 仍治臣慢命之罪, 以幸國事, 以肅朝綱, 不勝大願. 臣修疏將上之際, 嚴召又辱, 不敢一向坐違, 謹此舁詣於闕外, 而反復思量, 終難抗顔冒進, 遂不免留章徑歸, 臣又死罪, 臣無任隕越懇迫之至, 謹昩死以聞. 答曰, 省疏具悉. 頃聞大臣之言, 初以引嫌, 已涉太過, 而開釋之下, 又復違命, 尤爲過矣. 卿其勿辭, 從速應命.

영조 영조 1년 (1725년 雍正(淸/世宗) 3년 영조 1년 6월 영조 1년 6월 6일

승정원일기 594책 (탈초본 32책) 영조 1년 6월 6일 임신 24/28 기사 1725년 雍正(淸/世宗) 3년趙聖復의 鞫問을 청한 諸臣의 拿鞫嚴問 등과 疏下 6賊의 亟正邦刑, 韓世良의 收孥籍産, 尹志의 絶島安置, 睦時龍의 依律處斷 등을 청하는 鄭匡濟의 계

○ 掌令鄭匡濟啓曰, 請前後請鞫趙聖復諸臣, 竝令政院考出首發人, 拿鞫嚴問, 隨參人, 削奪官爵, 門外黜送. 請疏下六賊, 竝命亟正邦刑. 請命有司, 亟擧世良孥籍之典, 以伸王法. 請尹志, 絶島安置. 請還寢時龍, 減死黑山島定配之命, 仍令王府依律處斷. 請令鞫廳詳考盛節招辭, 謀害東宮等語, 果不載錄, 則其時問事郞廳及別刑房文書都事等, 竝令鞫廳爲先拿覈嚴處. 請安置罪人師尙, 亟正邦刑. 請遠竄罪人沈檀, 亟令王府拿鞫嚴問, 以伸王法. 請其時引接春坊, 絶島安置. 請李眞儉, 姑先極邊遠竄. 請益寬, 絶島圍籬安置, 李宜晩, 削奪官爵, 門外黜送. 措辭見上 削黜罪人黃爾章, 本以凶逆餘黨, 受嗾鏡·尙, 結爲死友, 凡其陰謀祕計, 無不參涉, 固不可一二枚擧, 而以其顯著者言之, 向者白望變書, 首以逆鏡現告, 雖以鏡之凶獰, 猶不敢晏然按獄, 略爲辭避, 則爾章, 乃於榻前, 以一鏡別樣鉤覈, 故含毒次骨, 敢生逐去之計等說, 肆然陳達, 終使逆鏡, 鍛成誣獄, 屠戮縉紳而後已. 其同惡共濟之狀, 昭不可掩, 又以白望所告, 歸之問目外亂說, 敢請勿書, 以爲曲護凶逆之計, 師尙之請竄故判書申銋也. 從傍陳達, 乃敢以凶言悖說, 許以忠憤所激, 同聲準請, 竟使白首願忠之臣, 幽囚海島, 其所慘毒, 實與逆鏡賊尙, 同一心腸, 而至以其時暵乾之災, 謂之獄事緩忽之致, 游辭陳白, 眩惑天聽, 其心所在, 誠極叵測, 至於完營·沁都之貪饕無厭, 特其細故耳. 當此懲討方嚴之日, 如此黨逆之輩, 尙且漏網, 國人之憤惋, 久而未已, 請削黜罪人黃爾章, 極邊遠竄. 頃在壬寅鞫廳之逮捕德修也, 都事·部將, 多帶羅卒, 直到達城府院君之第, 而德修適不在家, 故疑其藏匿, 突入府夫人內房, 搜覓樓上, 咆喝備至, 滿室婦女, 掩面俯伏, 景色愁慘, 德修旣出獄招, 以王命收捕, 則到家推索, 固其例也, 而亂入內室, 破碎門屛, 無一分顧藉之意, 此已萬萬痛惡, 而至於搜覓箱篋, 得殿下潛邸時, 歲儀問答書札二丈, 作爲奇貨, 納諸鞫廳, 國人痛恨駭憤, 爲如何哉? 此其計, 實出於乘望諸凶之風旨, 要爲立功之地, 如此凶慝之輩, 不可置而不論. 請其時都事·部將, 査出姓名, 絶島定配. 靈巖郡守李喜濟, 本以貪鄙昏庸之人, 猥受字牧之任, 上年本郡, 入於災頉, 所得災結, 至於一千二十結之多, 而以其若干, 分給民間, 以塞其口, 其餘結數, 都無去處, 災邑設賑, 旣是朝令, 而賑資錢八百兩內, 四百兩還報營門, 四百兩無一毫及民之事. 且到任以後, 身爲官長, 與妓對舞, 貽笑隣邑, 專任吏房金日振爲名漢, 訟獄裁決, 一從其言, 伸縮操縱, 皆由其手, 邑民愁歎, 如在水火, 渠亦自知不久於官, 益肆貪饕, 米穀板材, 其他雜物, 添載稅船, 時泊江口, 人言狼藉, 當此申嚴贓法之日, 不可不別樣懲治. 請靈巖郡守李喜濟, 爲先拿問, 稅船色吏金德圭·金萬業等, 竝令捉囚嚴覈後, 特施重律. 答曰, 不允. 黃爾章事, 及末端事, 依啓. 其時都事, 施以投畀之典, 而隨往部將, 何可竝治耶?

영조 영조 1년 (1725년 雍正(淸/世宗) 3년 영조 1년 6월 영조 1년 6월 6일

승정원일기 594책 (탈초본 32책) 영조 1년 6월 6일 임신 27/28 기사 1725년 雍正(淸/世宗) 3년모친의 병세 등을 이유로 遞差를 청하는 兪拓基의 상소

○ 吏曹參議兪拓基疏曰, 伏以, 臣竊伏聞君臣猶父子也, 子之於父, 何言不盡, 臣之於君, 何情不達? 今臣, 有萬萬危迫之懇, 久疑疾呼登聞, 庶冀垂仁俯矜, 而不徒臣, 新起罪籍, 初入修門, 精誠不孚, 悸懍未定, 抑又上穹尊嚴, 干瀆爲罪, 私分賤微, 猥越是懼, 仰怵俯循, 疏成旋毁, 含忍囁嚅, 以至于今, 今則勢愈蹙矣, 情愈急矣. 如復一向遷就, 不一哀籲於殿下之前, 則是臣無狀, 先自阻於仁覆之下, 而雖以日月之明, 亦何由盡燭微物之情也哉? 若不得不刳肝瀝血, 冒萬死而陳之, 伏願聖慈, 少垂察焉. 念臣不孝獲戾, 酷嬰禍釁, 早失所怙, 終鮮兄弟, 相依爲命, 惟是偏母, 而臣母李, 夙抱苦疾, 沈淹纏綿者三十年餘, 自經茶毒, 澌敗特甚, 居常懍懍, 若不能支, 臣又爲臣不忠, 卒陷大僇, 經歲燕薊, 纔返絶裾之行, 千里嶺海, 仍成泣玦之別, 臣母, 身旣不得隨往, 消息亦未頻傳, 孑孑靡託, 忽忽自傷, 憂畏危厲, 廢寢與食, 朝日夕月, 涕泣攢祝. 惟願生前, 得復相見, 及臣荷天地再造之恩, 四載暌離, 萬死歸來, 臣母之顔貌齒髮, 大非前日, 衰白凋落, 無復餘地, 祇今五十八歲, 精神筋力, 殆同七八十篤老之人, 而以臣拙於謀生, 家事旁落, 貧窶轉極, 卽滫瀡之豐, 固未敢望, 而菽水之資, 長患闕乏. 噫, 有子而顯, 爲子而養, 固恒情之所同願, 而人理之所固然也. 今臣至愚極陋, 百不猶人, 僥倖一第, 不幸早占, 惟欲得尺寸之祿, 少報恩勤之德而已. 不意猥被恩眷, 歷遍華要, 貪榮畏義, 不忍便歸, 光寵之赫然, 雖溢涯分, 而覲省之曠闕, 或經歲月, 非惟未能以一日之官養, 及於臣父, 終至疾病死生之際, 亦未得以自盡, 其爲子之道, 痛恨窮天, 無可復追, 尙忍何心, 復有當世之念, 而秪以臣母, 年日高而病日深, 倚靠恃賴, 惟在臣一人, 臣故抱玆煢煢, 强策就列, 夫豈欲彈冠結綬, 只爲一已榮而止也哉? 昔歲東邑之捧檄, 坐席未暖, 甫數旬而卽被召命, 仍之以北行南謫, 荏苒年時, 還朝以來, 亦幾半歲, 區區情願, 無路自伸, 乃獨貽老母以艱窘之憂, 朝夕資活, 皆煩母念, 稱貸拮据, 勤苦滋甚, 枯容日皺, 白髮蕭然, 臣誠平居, 悒悒一念, 傷痛低回, 而有不能自已者, 實未知榮名之爲可艷, 而顯位之爲可懷. 嗚呼, 使世之爲人子者, 皆若臣也, 人亦何所樂於爲子哉? 噫, 臣情事, 誠可慼矣. 伏惟聖慈, 天地父母, 上奉兩宮, 孝悌爲治, 烏鳥微懇, 合被矜諒, 臣情理之窮隘, 迥別於餘人, 許授臣一薄邑, 俾得將母以往, 享數年專城之養, 則如天之德, 雖非臣隕結, 所可酬其萬一, 而不匱之化, 抑亦大有培於風化之本也. 惟今時勢, 有異平日, 位著草創, 小大陳力, 而臣尤偏荷洪造, 首叨淸仕, 生死肉骨, 未足喩此, 外內勞逸, 其又敢擇, 顧以私情迫切, 一時爲急, 歷數廷臣, 無與爲比, 疾痛之呼, 不暇緩聲, 瀆冒之誅, 所不容逭. 且臣積違京闕之餘, 復廁簪紳之末, 獲際聖明, 過被抆拭, 尙豈肯有離上國而赴下邑之心哉? 苦忱危懇, 實如所陳, 不免計長短之日於君親之間, 僭易呼籲, 衷情激發, 言不知裁, 臣尤死罪, 伏乞聖上, 哀憐而矜允焉云云. 答曰, 省疏具悉. 爾之情懇如此, 特允所請焉.

영조 영조 1년 (1725년 雍正(淸/世宗) 3년 영조 1년 6월 영조 1년 6월 9일

승정원일기 594책 (탈초본 32책) 영조 1년 6월 9일 을해 30/43 기사 1725년 雍正(淸/世宗) 3년臺臣에게 嚴敎를 내린 일 등을 이유로 遞職을 청하는 鄭匡濟의 계

○ 掌令鄭匡濟啓曰, 臣猥以庸瑣, 忝叨言地, 自知其萬萬不稱, 而怵畏分義, 黽勉出肅, 不敢泯默, 乃以草草數語, 仰瀆宸嚴, 不意聖明, 俯採蕘說, 隨事開納, 應答如響, 臣旣誦且蹙, 深仰不以人廢言之盛德, 而第伏聞再昨筵中, 以伊日春坊入侍諸臣請罪事, 至有不正大之敎, 筵席語秘, 雖不得其詳, 而何殿下摧折臺臣, 若是其太遽耶? 蓋當初僚臺之發啓, 其所論列, 不過明覈是非, 可罪者罪之而已, 無一毫傾軋之意, 而殿下不究本旨, 荐降嚴敎, 臣不勝慨然訝惑之至. 噫, 人主之待臺閣, 雖其言之過中, 優以容之, 和以接之, 以爲廓言路之不暇, 而今殿下少不槪於聖心, 則輕加情外之敎, 顯示訑訑之色, 臣竊爲殿下惜之也. 臣冒當處置, 旣已請出, 數次詣臺, 亦且連啓, 則其難安之嫌, 與僚臺不宜異同, 臣何敢獨爲晏然於臺次乎? 請命遞斥臣職. 答曰, 勿辭.

영조 영조 1년 (1725년 雍正(淸/世宗) 3년 영조 1년 6월 영조 1년 6월 9일

승정원일기 594책 (탈초본 32책) 영조 1년 6월 9일 을해 32/43 기사 1725년 雍正(淸/世宗) 3년金東弼의 罪狀을 논한 臺臣에게 嚴敎를 내린 일 등을 이유로 遞職을 청하는 林柱國의 계

○ 持平林柱國啓曰, 臣新入臺閣, 觸事生疣, 草草數啓, 輒勤嚴敎, 臣誠惶恐, 措躬無地. 詣臺自劾, 恭竢譴訶, 處置請出, 出於意外, 而至於下承宣之批, 一倍危蹙, 未免坐違嚴召, 只推之命, 又出格外, 臣益不勝竦踖之至. 此際又伏聞, 以金東弼事, 日昨筵敎, 又極嚴峻, 筵席語秘, 雖不得其詳, 而至以論以臺體, 終不正大爲敎. 臣於是, 震惕隕越, 繼之以慨然也. 夫臺啓之請罪, 或指名論斥, 或以職掌而論之, 其規不一, 則臣之以引接春坊爲辭者, 非出於故爲莊名, 以爲閃弄之計者, 明矣, 而殿下乃以臺諫必取見日記而論啓, 則豈不知誰某爲敎, 疑臣以瞞過聖聰, 暗地驅擠者然, 然則其罪豈止不正而已哉? 心術之回邪, 莫此爲甚, 臣雖愚昩, 寧忍爲此? 殿下之待東弼, 可謂至矣, 而待臺閣之道, 可謂太薄矣. 雖以近事論之, 有伊日請對三司承旨安置之請, 又有頃年上劄, 玉堂安置之請此豈不知誰某而然哉? 乃其規例然也. 殿下非不知此, 而特以東弼之故, 脅持言者, 使不得措手. 噫, 彼東弼, 果何人也, 而殿下之曲護, 乃如是耶? 伊日引接, 非東弼一人, 則擧稱春坊, 勢固然也. 臣於東弼, 元無顧藉嫌忌之事, 則指名論啓, 何所不可, 而用意莊名, 作此回互之擧耶? 至若益寬之先已竄配, 罪名各異, 則今此請罪春坊之啓, 何可區別而不論? 又況臣之所論, 卽島配之請, 則豈可以已竄, 而捨其負犯之重者耶? 此輩罪狀, 已悉於前日避辭, 不必更爲覼縷, 而殿下以元無可罪爲敎, 臣實訝惑, 不知聖意之所在也. 噫, 妖儉作俑之變, 何等危迫, 半夜引接之事, 何等哀痛, 而路絶問寢, 則殿下之駭機已急矣, 泣諭外庭, 則殿下之心事, 可知矣. 而身居宮僚者, 少無驚惶忙急之意, 顯有彌縫掩覆之計, 論其罪狀, 誅殛亦宜, 臣何可不爲之痛心疾首, 必欲正罪耶? 島配之律, 亦出於體聖上之至意, 不免爲從輕之論, 而今殿下欲循一己之私意, 要折臺閣之公議, 是豈平日所望於殿下者哉? 假使此輩出於無心而發, 目今儉獄, 端緖畢露, 天討方行之時, 渠輩安得免流置之典乎? 臣安得不據法而論之哉? 臣愚憤所激, 敢爲論列, 而聖敎愈益嚴截, 一避再避, 至于三而不止. 至若深刻錯雜, 國不爲國等敎, 尤有所萬萬惶汗者. 噫, 懲討凶孽, 豈有深刻錯雜之意, 執法爭論, 又豈有傷損國體之理乎? 此莫非臣誠意淺薄, 不能上格天心, 致令聖明輕侮臺臣, 有若叱退奴隷者然, 三百年待臺閣之道, 至於臣身, 而壞了無餘, 更何顔面, 復仄於朝端, 貽羞於臺閣之上, 見譏於當世之人哉? 請命遞斥臣職. 答曰, 君臣之間, 貴乎情志之相孚, 曲護循私等說, 實非本意, 勿辭.

영조 영조 1년 (1725년 雍正(淸/世宗) 3년 영조 1년 6월 영조 1년 6월 9일

승정원일기 594책 (탈초본 32책) 영조 1년 6월 9일 을해 38/43 기사 1725년 雍正(淸/世宗) 3년大臣이 姜鋧 등에 대해 진달하여 嚴敎를 받은 일 등을 이유로 遞職을 청하는 朴致遠의 상소

○ 左副承旨朴致遠疏曰, 伏以, 臣卽伏見藥房入診時, 啓下擧條, 大臣, 以姜鋧·金東弼事, 有所陳達, 請改前日備忘中未安之處, 而聖敎不啻縷縷, 其中高打脛骨有難盡信之敎. 臣擎讀未半, 竊不勝惶惑悚蹙之至, 在檢獄時, 訊問諸堂請覈之啓, 臣頃忝諫職, 首發之事也. 諸堂之曲護凶逆, 慮或吐款, 累度嚴飭, 必使高打之狀, 臣果目擊, 而已悉於當初啓辭. 伊後前席, 仰陳區區所懷, 則聖明, 不以臣言爲不可, 誨諭諄切, 固已欽仰聖意之攸在, 末終勘請竄配, 槪出參量之道. 而今者, 仍一激惱之事, 有此萬萬意外之敎, 若以目覩論列之事, 猶且疑信之間, 而遽示訑訑之色, 則此豈群下之所望於平日者? 而臣之難安之端, 實有倍於連啓準請之諸臺, 其何敢晏然蹲仍於邇列哉? 玆不得不略暴顚末, 呼籲於天地父母之前. 伏乞聖明, 俯垂諒察, 亟賜遞改臣職名, 以安微分, 不勝萬幸. 臣無任屛營祈懇之至, 謹昩死以聞. 答曰, 省疏具悉. 爾其勿辭察職.

영조 영조 1년 (1725년 雍正(淸/世宗) 3년 영조 1년 6월 영조 1년 6월 9일

승정원일기 594책 (탈초본 32책) 영조 1년 6월 9일 을해 42/43 기사 1725년 雍正(淸/世宗) 3년모친의 병세 등을 이유로 遞差를 청하는 金鎭商의 상소

○ 修撰金鎭商疏曰, 伏以臣, 向從縣道, 猥上辭本, 備陳材識, 鹵莽情理悶迫之狀, 冀蒙譴遞, 而適當新有嚴敎之日, 一倍惶怖, 伏竢鈇銊之加矣. 及奉道臣, 回諭不惟不罪, 批旨溫諄, 若父詔子, 旣責臣以自劃終過, 又誨臣以勿復控辭, 仍以將毋上來爲敎. 臣於是, 雖以不得請, 爲悶蹙之極, 而伏味批辭, 仰揣聖意, 若有所俯垂矜惻者然. 此已感幸萬萬, 而繼伏聞, 日昨入診之筵, 自上, 特問臣之上來與否, 筵臣, 以臣欲一謝恩命仰對云, 夫賤臣去就, 有何關重? 而乃於靜攝之時, 惟憂之中, 有此記念而下詢, 聖意所在, 有非愚陋眇末之臣所敢承當, 臣益不覺感涕愧汗之交逬也. 在臣分義, 所當疾趨召命, 少答恩眷, 而顧臣區區所自劃者, 實有所不可猝變, 歷觀人臣之於君命, 以才分難堪力辭不拜者, 古今何限, 而當時不以爲罪, 後世不以爲非, 蓋以其心, 惟在於量己, 而非出於傲君故也. 至如臣者, 才分之外, 兼有迫切之私情, 懇至之母訓, 則臣之必欲自劃, 義益皎然. 今此聖敎, 雖以臣爲過, 而臣愚執迷, 終不自知其過也. 臣旣不可冒進, 而聖明仁恕, 亦不忍罪罷, 則其缷解職名, 只有辭籲一路耳. 瀆擾之罪, 臣非不知, 而引日虛帶, 爲罪滋大. 況瘝曠之弊, 有損國體, 不止於罪關臣身而已, 則臣雖欲仰體聖諭, 不復控辭, 其可得乎? 至於將母之敎, 蓋出於曲爲臣地, 古來臣子之得此於其君者, 有幾人哉? 臣固當聞命不竢移日, 而不但病母當暑, 尺地難動, 設有將往之勢. 臣之不才無能, 雖使掃除百念, 專心職事, 尙無以報效萬一, 而況出而夙夜, 入而晨昏? 公義私情, 兩全而無虧, 決無是理, 其欲修擧職責, 則方寸自亂, 欲顧視老母, 則絲毫無報, 終必至於孤負罔極之天恩, 虛送可愛之日子, 眞所謂無益於公而有害於私者, 此臣所以恐懼退縮, 不敢進承恩敎者也. 臣以三朝舊物, 頂踵無非造化, 而千里投竄, 遠奉邦諱, 萬死歸來, 厚蒙聖恩, 而尙未得進身班行, 洩哀於魂殿之側, 展慕於黼座之下, 義分誠禮, 掃地盡矣. 日夕耿耿, 中心如結, 則筵臣所對, 一謝恩命云者, 實獲臣心, 而第惟無補國事而徒煩往來, 誠有如前疏所陳者. 雖以平素忠愛之意, 不忍遽絶一謝之念, 而亦不能無思量趑趄, 不敢爲決然進步之計也. 抑臣於才分情理之外, 又有難進之端, 見今國計民憂, 孰非可急? 而亦莫先於嚴討國賊, 昭雪聖誣一事耳. 大小諸臣, 以此陳請, 或疏或啓, 言議非不正也, 誠意非不切也. 而一向靳允, 群情愈鬱, 政使臣, 方在朝著, 夫豈有別出意見, 明柝義理, 以感回聖聽, 稱塞臣職之望也哉? 不過隨行逐隊, 冒榮竊祿而止耳. 此不但臣心之所深恥, 抑亦淸議之所不容如是, 則惟當引義告退之不暇, 況以旣退之身, 才無一毫可堪, 情有萬分難强, 而抗顔復進於今日乎? 伏望聖慈, 俯諒臣難進之端, 非止一二, 亟鐫臣所叨本兼諸任, 仍命選部勿復檢擧, 使臣得以守分畎畝, 母子爲命, 則其於聖朝量才授任之方, 以孝爲治之化, 兩得而有光矣. 其恩輕重大小, 臣宜如何報也? 臣之母病身恙, 俱一味沈劇, 未遑文字, 恩旨之下, 申籲此稽, 臣罪至此, 益無所逃, 亦望聖明, 嚴命有司, 竝與臣辜恩慢命之罪而重加勘治, 以肅朝綱焉. 臣無任屛營祈懇之至, 謹昧死以聞. 答曰, 省疏具悉. 前後特敎之下, 一向爲嫌, 殊涉太過, 距京不遠之地, 將來何難? 爾其勿辭, 將母上來.

영조 영조 1년 (1725년 雍正(淸/世宗) 3년 영조 1년 6월 영조 1년 6월 11일

승정원일기 594책 (탈초본 32책) 영조 1년 6월 11일 정축 32/34 기사 1725년 雍正(淸/世宗) 3년능력 부족을 이유로 辭職을 청하는 李秉常의 상소

○ 右參贊李秉常上疏, 伏以臣頃以本職, 進參都堂之坐, 適緣意見之參差, 至被提學之疏斥, 圈事不成, 情地難安, 而露章自劾, 慮涉鬧擾, 退屛私次, 祗切悶蹙, 因此而提學見遞, 文衡變通, 畢竟三館特題之命, 遽加臣身, 臣始焉惝怳? 終則悚惕, 直欲循墻以走, 鑽地以入, 而俱不可得, 則亦何可從自踧踖, 而不爲之一言陳籲乎? 館錄雖重, 文衡是何等任也? 只爲目前圈錄之完就, 徑遞新除宗匠, 爲世所推之人, 前望還入, 破脫常格, 次點除授, 特先衆望, 有若循例職任, 必以無故人差出之爲, 已非朝家事體之所宜, 設令事勢所拘, 爲此不得已之擧, 豈無他無故可堪之人, 而臣與提學, 相與牴牾, 圈坐再罷, 而遞彼提學, 授臣文衡, 勒令完此圈錄, 揆以事理, 寧有是哉? 然此在臣, 爲第二件事耳. 今玆之除, 雖出苟完堂錄, 而其爲職, 掌朝廷之詞命, 主一代之文柄, 苟非鴻工鉅匠, 冠冤詞林者, 莫宜居之, 臣不文實狀, 已悉於史局辭免之疏. 今不必復事覼縷, 而要之平生所讀, 只不過例學十數冊子, 而此亦初事涉獵, 終致忘失, 其他五經諸子, 太半未窺面目, 用見識甚陋, 文理未成, 凡爲綴文, 筆路先澁, 尋常數行文字, 亦且艱費神思, 無論姸媸工拙, 或有終日濡毫而不能卒藁者, 古今天下, 豈有如許大提學乎? 千不似萬不近, 亦是歇後語也. 自有是命之下, 適會臺閣有故, 劾正之論, 姑未顯發, 而越自儒衿, 曁至輿儓, 皆曰夫夫也, 亦爲大提學矣, 或掩口而竊嗤, 或指手而交喧, 作一笑囮譏藪, 臣亦見儕友而心輒自恧, 對隷屬而顔必先厚, 臨食而亦驚, 當寢而猶悸, 實不知此身之置在何地也. 人臣事君, 貴在誠實, 臣雖愚昩, 亦嘗粗識此義矣. 籌司·史局, 俱非賤分所堪, 前後祈免, 非不切至, 而猶不以固必之說, 容易質言者, 蓋慮末梢未免一出, 言或不踐其實也. 惟是玉署之職, 曾有較然自劃之志, 最初疏中, 已及有死而已, 不可復入之語. 從玆十年撕捱, 力守乃已, 臣之膠固愚滯, 雖在可誅, 而其不敢欺心欺天之實, 固已可質神明, 臣之今日所處, 又有此有死而已, 一道理而已. 臣身之蒙被罪譴, 固所甘心, 而緣此累聖朝掄揀之政, 稽瀛閣緊急之錄, 誠非細故也. 至於敎文撰進, 自有行公提學, 以此請牌, 實是意外, 而區區慶抃之誠, 旣無以自劾. 若臣心悚懍, 則益萬萬矣. 恩召屢辱, 嚴敎荐降, 而一向違逋, 恬不知動, 固罪也. 早晩物議, 在所必來, 而未暇恭竢, 徑先自列, 是亦罪也. 以此以彼, 只自席藁請譴, 伏乞聖慈, 俯垂鑑察, 將臣兩館大提學及知成均之任, 亟行鐫免, 回授可授之人, 仍治臣辜犯, 以安愚分, 於公於私, 千萬幸甚. 臣無任惶恐祈懇之至, 謹昩死以聞.

영조 영조 1년 (1725년 雍正(淸/世宗) 3년 영조 1년 6월 영조 1년 6월 12일

승정원일기 594책 (탈초본 32책) 영조 1년 6월 12일 무인 21/36 기사 1725년 雍正(淸/世宗) 3년成均館 유생의 상소에 대해 내린 批答 내용 가운데 일부를 문제 삼아 환수하기를 청하는 承政院의 계

○ 政院啓曰, 臣等昨日入對之時, 伏見聖上, 因館學疏, 天威震疊, 日月旋更, 至以祖宗朝三百年培養之餘, 士氣如此, 甚用嘉悅爲敎, 臣等相與攢祝而退矣. 及承泮儒之批, 十行辭意, 有欠於大聖人包容之德, 而至於因予涼德, 士習怪悖之敎, 實有歉於優禮賢關之道. 太學章甫, 倡率八路多士, 齊聲叫閤, 以辨聖誣討國賊爲主, 其風聲氣節, 有足可尙, 則臣等, 區區竊以爲, 以殿下翕受之量, 必加崇奬, 無少摧抑, 使賢關增重, 士氣益振, 而今此聖批, 有拂群情, 臣等, 竊不勝憂慨之至. 夫涼德二字, 雖出於我聖上謙光之美, 而若其士習怪悖之敎, 大非臣等所望於殿下者也. 七情之中, 惟怒難制, 臣等敢以此義, 仰達於筵前. 聖上不以爲過, 至擧漢臣夏侯勝事及成宗朝館儒事, 明示涵容之意, 且以尹志述伸冤事, 又下扶植泮儒之敎. 臣等, 固已欽仰萬萬, 俄頃之間, 批旨非常, 豈聖明於前席, 姑爲假借顔色, 而猶其一段不平之氣, 芥滯於中, 隨處觸發而然耶? 其爲聖德之累, 恐非細事, 請加三思, 從容恕察, 還收士習怪悖四字, 以慰京外多士之望. 臣等職在近密, 旣有所懷, 不敢不屢達, 惶恐敢啓. 傳曰, 已爲下敎, 而日昨筵敎, 予豈假借哉? 職在近密, 有懷無隱, 予甚嘉之.

영조 영조 1년 (1725년 雍正(淸/世宗) 3년 영조 1년 6월 영조 1년 6월 12일

승정원일기 594책 (탈초본 32책) 영조 1년 6월 12일 무인 30/36 기사 1725년 雍正(淸/世宗) 3년전후에 趙聖復의 鞫問을 청했던 신료들을 조사해서 拿鞫嚴問 할 것과 疏下六賊에 대한 邦刑을 시행할 것, 徐宗悌의 집에 돌입한 都事의 성명을 조사해서 絶島定配할 것 등을 청하는 林柱國의 계

○ 持平林柱國啓曰, 請前後請鞫趙聖復諸臣, 竝令政院考出, 首發人拿鞫嚴問, 隨參人削奪官爵門外出送. 請疏下六賊, 竝命亟正邦刑. 請命有司亟擧世良孥籍之典, 以伸王法. 請尹志絶島安置. 請還寢時龍減死黑山島定配之命, 仍令王府依律處斷. 請令鞫廳詳考盛節招辭, 謀害東宮等語, 果不載錄, 則其時問事郞廳及別刑房文書都事等, 竝令鞫廳爲先拿覈嚴處. 請安置罪人師尙亟正邦刑. 請遠竄罪人沈檀, 亟令王府拿鞫嚴問, 以伸王法. 請其時引接春坊絶島安置. 請李眞儉姑先極邊遠竄. 請益寬絶島圍籬安置, 李宜晩削奪官爵門外黜送. 措辭竝見上 頃年都事之突入達城府院君之第, 咆哮驅迫, 碎破門屛, 無一分顧藉之意, 此已萬萬痛惡. 而至於搜覓箱篋, 得殿下潛邸時歲儀問答書札二張, 作爲奇貨, 納諸鞫廳, 欲爲證成機括之狀, 思之至今, 心骨俱寒, 不可以投畀薄罰, 徵其罪惡, 請其時都事, 査出姓名, 絶島定配. 答曰, 勿煩.

영조 영조 1년 (1725년 雍正(淸/世宗) 3년 영조 1년 6월 영조 1년 6월 12일

승정원일기 594책 (탈초본 32책) 영조 1년 6월 12일 무인 32/36 기사 1725년 雍正(淸/世宗) 3년辛丑年 春坊의 일에 대한 論啓로 인해 의외의 비답을 받은 것을 이유로 誅譴을 청하는 尹焜의 상소

○ 持平尹焜疏曰, 伏以臣以庸陋無似, 猥忝臺地, 隨行逐隊, 無一建白, 累次詣臺, 其所爭執, 不過因前人已發之論, 而言辭拙澁, 觸處生疣, 早晩顚沛, 勢所必至, 引分早退, 臣豈不知? 而只以大論當前, 庶幾隨諸臣之末, 少效討復之忱, 故仍因蹲冒, 不敢爲辭避之計矣. 本府方以辛丑春坊事, 有所論啓, 臣果亦聯名隨參, 而意外聖批, 極其嚴峻, 臣惶恐隕越, 不知所出. 敢以草草數語, 引避請遞, 而未蒙開釋, 反賜未安之敎. 又伏聞日昨筵中, 以輕視角勝等說爲敎, 臣心情震駭, 五內失守. 噫, 輕視君父, 與之較勝, 是何等大罪, 而臣以草野賤品, 立朝未幾, 遽犯此難赦之辜, 寧欲鑽地以入而不可得也. 夫其時春坊, 欲爲掩覆之狀, 實是輿情之所共憤, 而殿下, 只以郡夫人之喪, 無人主管之故, 特加愍惻, 欲貸東弼, 此固出於聖人仁愛之志, 而至於王法所在, 不可以私恩而撓奪, 則殿下亦當屈恩伸法, 俯從臺言, 而一向牢拒, 轉致激惱. 至於意在東弼, 終不正大之敎, 有若以東弼爲不可論, 而歸臺臣於佯爲不知之科, 則臣之避辭, 若謂之未曉天意之所在, 臣固無以逃罪, 而寧有一毫慢蹇之意哉? 設使臣言語文字之間, 有所不審, 而在殿下恢廣言路之道, 固當恕而容之而已. 今乃摘抉字句, 勒加以人臣所不敢聞之目, 抑恐不免爲聖德之累也. 昔在仁廟朝, 先正臣宋時烈, 爲掌憲, 欲治宮奴而不得, 乃爲引避曰古之士師, 猶可執天子之父, 今之臺閣, 乃不能治大君之奴, 世道良可寒心. 先正, 蓋恃仁廟包容之德, 故爲此激切之論, 而仁廟不以爲罪, 開納其言, 此可見先朝君臣之相孚也. 今臣以疎遠孤蹤, 粗有畢義願忠之志, 自附於有懷無隱之義, 而誠意淺薄, 不能上格天心, 致有聖上之過擧, 而隳損三百年臺風, 臣罪至此, 尤增萬萬. 揆以分義, 決不敢抗顔復進, 而嚴召之下, 又不敢坐違, 來詣闕外, 冒陳血懇, 恭竢誅譴云云. 答曰, 省疏具悉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 6월 영조 1년 6월 13일

승정원일기 594책 (탈초본 32책) 영조 1년 6월 13일 기묘 20/30 기사 1725년 雍正(淸/世宗) 3년成均館 유생들에게 傳諭하였으나 듣지 않고 泮村에 물러났으니 다시 별도의 권유가 있어야 할 것이므로 그 대책을 묻는 成均館의 계

○ 柳復明, 以成均館官員, 以大司成意啓曰, 昨夕館學儒生呈疏承批之後, 稱以情勢難安, 今朝不入食堂, 仍爲空齋云. 臣卽爲馳詣本館, 方欲勸入之際, 伏承備忘記, 有遍諭諸生之敎, 故招集諸生, 傳宣改批, 且以備忘中辭意, 縷縷開諭, 則疏頭鄭楺等, 書呈所懷, 以爲, 臣目見聖誣未雪, 國賊未討, 身居首善之地, 不勝憤惋之忱, 倡率多士, 敢伸沐浴之請矣. 不意臣楺, 忽蒙賜對之命, 始也天威嚴重, 若將加罪, 旋又猥辱恩褒, 至以三百年培養之氣, 許之. 臣等, 聚首欽歎, 竊以爲, 聖上轉圜之美, 可謂度越千古, 而亦必於疏中大義, 有所察納, 陰慘陽舒, 頃刻頓殊, 則庶幾聖誣, 自此而可雪, 國賊自此而可討, 臣等始可以盡臣子之分, 而得免爲夷狄禽獸之歸矣. 及承聖批, 乃曰豈不知五倫之重, 而末又以士習怪悖爲敎, 是以臣等, 爲怪悖而不知五倫之重也. 臣等, 隕越惶惑, 誠不知置身之所, 夫人而不知五倫, 不可以爲人, 臣等, 旣以儒爲名, 忝迹賢關, 苟不知五倫, 則其何敢抗顔冒居於明倫之地哉? 遂乃退伏村舍, 恭竢誅譴矣. 卽者師儒之臣, 勸令入齋, 而臣等, 旣得此名目, 惟當裂冕毁裳, 不復自處於衿紳之列, 無敢仰首伸喙, 辯論於聖敎之下, 而第殿下於臣等本意, 全未照燭, 臣等亦於聖批, 有不能解惑者, 如此, 而終不一言, 悻悻決退, 則是臣等自阻於聖明之前, 而於君臣之倫, 眞不能自盡其分也. 請冒萬死而畢陳之. 嗚呼, 光佐等凶逆之狀, 旣已略陳於疏中, 而聖批, 以沐浴之義, 其何不可爲敎, 是殿下, 亦知光佐輩之爲凶逆, 而臣等, 爲粗知沐浴之義, 夫君臣大倫也, 爲君父討賊者, 臣子之職也. 疏中之意, 專在於明君臣之倫, 而盡臣子之職, 則臣等愚妄, 自謂能知五倫之重, 而聖敎正此相反, 臣等未敢知見無禮於君, 而必欲聲罪致討, 不與共戴一天者, 其於五倫之重, 可謂知乎, 不知乎? 殿下於千萬夢寐外, 忽遭賊海之變, 驚心痛骨, 不忍更提其事, 此則聖情, 安得不然? 爲殿下臣子者, 亦何忍無端更提, 以傷殿下之心哉? 臣等, 竊揣聖意, 必以爲事出於呼吸之頃, 不日而已正其法, 仍又嚴勅史臣, 不敢書策, 則庶幾歲月寢遠, 自底磨滅, 使罔測之凶言, 不復至於紸纊之聽矣. 及聞臣等之言, 大拂聖念, 有此嚴敎, 而此實殿下未及深思也. 何者? 當賊海之凶言也, 陪從百官, 曁挾輦軍卒, 不知其幾人, 而無不聞其言矣. 及其就鞫也, 參鞫多官與吏胥羅卒, 又不知幾人, 而亦無不見其狀者, 則其私相聞問, 自然傳播者, 亦事勢之所不免, 此特殿下口不忍言而已. 彼多人之言, 安得以盡防哉? 特殿下耳不忍聞而已. 彼四方之聽, 安得以盡遏哉? 殿下, 慮不及此, 惟欲一切使之秘諱, 此臣等之所未解者也. 臣等, 旣知殿下之不忍聞, 則顧何敢樂爲提起哉? 惟其君誣之尙未得雪, 痛惋迫切, 不得不提起耳. 殿下苟能一遭痛辨, 快正群凶之罪, 使中外曉然, 則爲今日臣子者, 其孰敢更爲提說乎? 不然而泄泄沓沓, 只得如今日處分, 則殆同石壓而笋生, 雖雷霆日擊, 鈇鉞日行, 其勢終不可以不提起耳. 噫, 光佐之不設侍藥廳, 不行夕問安者, 其凶謀慝計, 實爲罔極, 不但爲侍疾無狀而已. 而泰億所撰敎文中, 半夜云云, 以外而觀之, 或似泛然下語, 而渠輩日夜之所經營, 只在諱疾一事, 則其於傳示八方之文, 萬無泛然下語之理. 略不及於違豫憂遑之意, 只以半夜凴几繼之, 則儘不出於平日揣摩圈中, 而其非無心所發者, 灼然可見矣. 渠輩, 百計排布, 曲諱聖疾, 終祟賊海之變, 使四方人心, 轉輾疑眩, 其氣像頭勢, 日趨於叵測難言之境, 殿下深居九重, 漠然不知, 惟以下不復言, 上不復聞, 自謂人心之大定, 而凶言不復作焉. 若此不已, 則中外之聽聞, 日益熒惑, 殿下之受誣, 日益晻昧, 將無以洞然昭晣於千百代之下, 故臣等, 爲是痛迫, 雖知殿下, 必將惡聞, 而不敢不極言殫論, 劈破頭臚, 冀以解殿下之惑, 雪君父之誣, 正亂賊之罪, 使三綱不墜, 九法不斁. 國得以爲國, 人得以爲人, 則是固眞知五倫之不可不重而然耳. 殿下, 乃反以爲不知其重者, 豈非萬萬意慮之外乎? 誠如殿下之敎, 則欲討國賊, 欲雪君誣者, 爲不知五倫之重, 而務欲趨合於聖意, 不念君臣之大義, 縱國賊而不思討, 忽君誣而莫知雪者, 方可謂能知五倫之重者耶? 臣等, 苦心血誠, 只在欲明大倫, 而遽承情外之嚴敎, 臣等, 終不能剖心刳腹, 以自白其心事, 其何敢冠儒服儒, 晏然冒處於首善之地? 至於批旨中, 涼德自慙等敎, 俱是臣子所不忍聞者, 尤何可頃刻自安乎? 臣等, 方書此所懷, 未及上徹, 忽承改下批旨及備忘辭意, 聖上待士之意, 可謂盛矣. 臣等拜手莊誦, 實不勝其欽仰感歎, 而區區情實, 旣有所未暴者, 況此改下之批, 責諭猶嚴, 則在臣等分義, 其何敢徒恃優容之德, 遽就黌序之下哉? 勸諭之下, 終不敢祗承, 益增死罪云, 臣以爲改下批旨及備忘辭意, 丁寧誨諭, 有足感動, 其在分義, 決不宜膠守己見, 斯速還入之意, 反覆爲言, 而諸生等, 以爲心事未暴之前, 決難冒沒還入, 終不回聽, 退去泮村, 臣與諸館官直宿, 而聖廟空堂, 將至經日, 事體極爲未安, 似當有別樣勸諭之道, 何以爲之? 敢啓. 傳曰, 日昨下敎, 諸生若深思, 則可知予意. 昨日備忘, 爲賢關之多士, 不摧折於氣槪, 則諸生之仍執前見, 如是捲堂, 已涉過矣. 而當初疏論, 不過章甫不審之致, 而今乃注脚於疏中之說, 猶且自是, 噫, 諸生誦法夫子, 豈不念過前不復之戒哉? 況賊海之說, 本非道上之語, 則百官軍卒等說, 何所聞而言乎? 忍字惡字, 意不相類, 則惡聞二字, 語何不裁? 今因悔諭, 又聞不忍聞之說, 此皆緣予誠淺, 未能感回多士之致, 抑夫何諭歟? 疏中之語, 誠不裁量, 則略加誨責, 烏可已也, 而職在師長, 不能善爲勸諭, 又請別諭, 誠未曉也. 依前下敎, 更勸以入.

영조 영조 1년 (1725년 雍正(淸/世宗) 3년 영조 1년 6월 영조 1년 6월 13일

승정원일기 594책 (탈초본 32책) 영조 1년 6월 13일 기묘 27/30 기사 1725년 雍正(淸/世宗) 3년柳鳳輝의 邦刑 시행과 李光佐와 趙泰億 등의 絶島 圍籬安置 등을 청하는 金取魯 등의 계

○ 大司憲金取魯, 行大司諫李箕翊, 掌令鄭匡濟, 持平林柱國, 持平尹焜, 獻納李倚天, 校理洪鉉輔, 校理徐宗燮, 正言成震齡, 正言尹心衡啓曰, 向者群凶之危逼殿下者, 不可以一二數, 而若其先下手者, 卽賊臣鳳輝也. 恭惟我先大王, 仰體聖考之遺意, 親承慈殿之明敎, 手書殿下爵號, 面付大臣卿宰, 以定億萬年無疆之基, 其光明正大從容縝密, 若是. 而鳳輝, 汲汲投疏, 敢以忙急草率使令催督等語, 張皇噴薄, 無所顧忌, 先王, 方以付託得人, 爲喜, 而鳳輝, 獨以爲憂, 臣民, 方以吾君之子, 欣忭頌祝, 而鳳輝, 獨以爲人心疑惑, 久而未定, 已非常情之所及, 況其所謂無人臣禮四字, 出自漢御史嚴延年劾霍光擅廢立之語也. 此與鏡賊乘喪矯制之語, 相爲表裏, 非特構陷諸臣也. 乃所以上及殿下, 動撓國本之計也. 其所謂自今以後, 必斷自宸衷云者, 蓋謂自今以前, 事非斷自宸衷云矣. 此與鏡賊一札圖得等語, 相爲照應, 此豈誣殿下而已哉? 惟我先王, 深惟宗社大計, 旣已自斷于宸衷, 而以其事至重且大, 故不得不仰稟于慈聖, 則惟我慈聖, 只以聖考遺意, 詔之而已. 今鳳輝之必以此等語, 脅持而恐動之者, 是誠何心哉? 亂臣賊子, 何代無之, 而未聞有爲人臣而劾正儲君者也, 亦未聞儲君, 見劾於其臣而能保其位者也. 思之至此, 不覺骨驚而心寒, 其時先王, 洞燭其不臣之心, 特許鞫問之請, 則鳳輝, 非特殿下之罪人也, 實先王之罪人也, 宗社之罪人也. 況白望上變招中, 三種之說, 其一卽指粧出虎龍, 待先來上變書者, 而鳳輝之名, 亦入其中, 只此一款, 足爲鳳輝之斷案, 罪惡通天, 神人俱憤, 爲今日臣子者, 豈忍與此賊, 共戴一天乎? 殿下, 以事關自己, 一味包容, 累月請討, 久靳兪音, 而頃日筵中, 只下削黜之命, 若以此賊, 爲無罪則已, 如其不然, 則古今天下, 寧有身爲凶逆而罪止削黜之理乎? 論其逆節, 自有常律, 請鳳輝亟正邦刑. 光佐, 本以凶逆之魁, 擅弄威福, 濁亂朝廷, 屠戮善類, 其貫盈之罪, 罄竹難盡, 而姑擧其最大者言之, 有不可不討者, 二, 背棄我肅廟, 謀危我殿下, 是也. 噫嘻痛矣, 聖考在世, 光佐循資漸進, 至忝亞卿之列, 則其待之固不爲薄, 而渠敢大不滿於丙申昭如日星之處分, 逃逋慢蹇, 不肯爲臣, 及仙馭上賓. 群孽充斥之日, 乃始揚揚冒出, 凡所以變革肅廟之政, 誅鋤肅廟之臣者, 無不攘臂擔當, 斯文是非, 卽聖考所以編諸御製, 授之文子, 永爲千萬世不刊之公案者, 而一朝翻改, 無少忌憚, 他尙何說哉? 至於明陵改誌之請, 實是幽宮罔極之變, 而不爲請罪, 晏然收議, 模糊彌縫, 略無毫髮驚動怵惕之意, 不知聖考, 何負於渠, 而渠忍爲此也? 此乃其背棄我肅廟者也. 當辛丑代理之命下也. 光佐, 陰懷不平, 恐動大臣, 辭氣咆𠷺, 頭勢凶悍, 一則曰若未還寢此命, 國必亡矣. 一則曰若或奉承此命, 則今日大臣, 不可謂有臣節. 又曰有疾之敎, 非眞敎, 何敢爲信然? 噫, 當肅廟違豫之時, 亦命先王代理國事, 而今以代理, 爲亡國之事, 以奉承者, 爲失臣節, 以先王聖敎, 爲非眞敎, 則是視我殿下, 爲非當承祧繼統之人, 而歸先王之敎於疑晦暗昧之地也. 其凶肚逆腸, 固已於此彰露, 而及見先王友愛無間, 儲位不可動搖, 則與輝·鏡輩, 同情合謀, 粧出虎龍伺便上變, 而變書中精神所湊, 的然有在, 其潛相排布, 身犯凶逆之狀, 觀於白望之招而可知矣. 況其鍛鍊成獄, 乃所以爲漸次延及之計也. 嗚呼危哉, 殿下之得有今日, 天也非人也, 此乃其謀危我殿下者也. 其爲陰凶情節, 直與耉·輝, 無少差等, 而彼鏡·虎之徒, 特其爪牙耳. 且當先王違豫之日, 渠居議藥之地, 終始秘諱, 久不移直, 及夫大漸之際, 亦無侍藥設廳之擧, 其心所在, 有不可測, 王法至嚴, 決不可容貸, 而殿下曲加包容, 懲討之請, 累月靳允, 頃日筵中, 又下罷職之命, 臣等益不勝抑鬱之至. 夫以此賊罪惡之彰露, 而若不快施典章, 則亂賊何以懲畏, 王綱何以振肅乎? 輿情轉激, 三尺至嚴, 請光佐, 姑先絶島圍籬安置. 泰億, 以浮悖之性, 貪猥之姿, 猥玷卿相, 擅弄權柄, 籠絡群奸, 其驕侈無度, 悖義滅倫之罪, 固國人之所共憤, 而逆腸禍心, 實與賊鏡, 節節相應. 臣等, 請以其一二著現者, 明之. 鏡賊所撰敎文, 渠爲文衡, 萬無不爲參涉之理, 況文衡有故, 提學代撰, 則以所撰文字, 質議於文衡者, 自是館閣之舊例, 而蹀血行杯等語, 視若尋常, 不令刪改, 使之頒示八方, 則其心所在, 與自製者, 豈有毫髮異哉? 聖上嗣位, 洞燭賊鏡之逆節, 荐降哀痛之敎, 而渠與逆鏡, 實爲唇齒之勢, 鏡危則渠亦將危, 故杜門閉口, 終無一言及於討逆, 而及見前後護鏡之輩, 次第譴罷, 處分轉至嚴重, 則遂發有嫌之說, 以爲自拔之計, 蓋渠與逆鏡, 同一逆心, 中間雖爭文衡之先點, 暫相疑忮, 而又恐黨與携貳, 無以濟其凶逆, 旋卽杯酒款洽, 馳逐如舊. 此皆人所共見, 不可掩諱, 則雖欲撰出一嫌字, 以蓋其同逆之迹, 其誰欺乎? 噫嘻痛矣. 辛丑冬代理命下之後, 輒敢求對, 乃以前頭將至何境等語, 肆然陳達, 此與光佐未寢此命, 國必亡矣之說, 實相表裏, 其包藏陰慝, 謀危國本之狀, 固已彰著矣. 至於定策國老門生天子之說, 卽唐朝閹豎擁立昏辟之事, 而乃敢比擬於今日, 惟我殿下, 以肅廟之子, 受先王之命, 承嗣大統, 受授光明, 則彼必欲歸之於黯黮之地者, 其所指意, 萬萬難測, 只此八字凶言, 豈非爲渠之斷案乎? 至如骨肉之愛, 雖至凶悖者, 亦且有之, 而當群凶之戕殺其從兄故相臣泰采也. 唱率諸宰, 同入前席, 自處以大義滅親, 使其黨與, 有所藉口, 畢竟準請者, 渠實爲之也. 此豈不知至親之不可殺, 而其所以挺身擔當, 不少疑難者, 此蓋惟知助成凶逆之爲急, 而天倫之愛, 亦不暇顧耳. 其黨逆情節, 路人皆知, 揆之王法, 斷不可容貸, 而殿下, 强拂公議, 屈法容護者, 至於累月之久, 而又於頃日筵席, 只下罷職之命, 人心轉益抑鬱, 王法無時可伸, 不可不稍施典章, 以懲亂賊. 請泰億, 姑先絶島圍籬安置. 向者群凶之禍心逆節, 已盡彰著, 而究其根本, 則實賊臣泰耉, 爲之倡耳. 先王, 旣無嗣續, 又有疾患, 而三宗血脈, 惟殿下在, 則殿下一身之安危, 卽宗社存亡之所係也. 泰耉, 亦豈不知, 而獨生異議於其間, 必欲先事而爲圖, 無端拈出一嫌字, 以作殿下之禍根, 殿下誠思之. 從古以來, 王室至親, 爲人所指目如此, 而能保其身者有之乎? 思之至此, 心膽俱墜, 及夫殿下遂早定位號, 則於是乎泰耉之計, 益急矣. 乃陰嗾輝賊, 先發動搖之言, 繼上一箚, 益肆敲撼之計, 逮至代理命下, 則不有臺啓, 闖入宣仁, 不由政院, 自達宸陛, 其締結宦寺, 釀成禍機之狀, 已不可掩, 自是厥後, 儉·烈肆毒於內, 鏡·虎逞凶於外, 而莫非泰耉主張之耳. 且賊虎之變書出, 而有誣逼東宮之語, 則泰耉, 急急請對, 遂以毋究梁獄等說, 引以爲證, 請以勿書. 蓋梁獄之事, 其時梁王, 實謀不軌, 而田叔等, 燒其文書, 以爲全恩骨肉之計者也. 今其援據梁事者, 陽若陰護殿下, 而其實則欲歸殿下於罔測之地, 其心所在, 不待白望三種之說, 而的然可知矣. 況白望所謂先來準請後云云. 卽指虎賊告變事, 其所歷擧之中, 耉實爲魁, 則只此數款, 足爲泰耉之結案, 上自縉紳, 下至輿儓, 莫不以此, 賊之死於牖下爲恨, 我朝立法仁厚, 不許斬屍, 王敦跽斬, 今雖不可行, 而亦不可不略施典刑, 以雪神人之憤矣. 日昨筵席, 聖明亦已洞燭其凶逆之情狀, 而畢竟處分, 只以追奪爲敎, 臣等益不勝抑鬱之至. 以此賊通天之罪惡, 若加寬貸, 不施當律, 則竊恐王綱從此廢壞, 亂賊無以懲畏, 將至於國不國而人不人, 決不可追奪官爵而止, 請賊魁泰耉, 亟令王府依賊黯例, 快施孥籍之典. 錫恒, 本以姦點之性, 善爲側媚之態, 辨慧便佞, 足以欺世, 倏忽悶鑠, 足以掩迹. 以之致位崇高, 擅行威福, 辛丑以後, 欺蔽上聰, 引用凶賊, 屠戮士類, 斁敗名義, 論其罪犯, 不可勝數. 而姑以最大者論之, 代理之命, 纔下政院, 而錫恒, 已到喉司, 未及啓稟, 而標信先下, 其締結宦寺, 表裏和應之迹, 有不可掩, 此其罪一也. 及其入對也, 乃以代理, 比之傳禪, 世良, 陰移天位之說, 鏡賊, 冀·顯·莽·操之目, 實基於錫恒之一言, 此其罪二也. 賊虎變書出後, 殿下酷被其誣辱, 至欲辭位而出, 則爲臣子者, 所當驚心痛骨, 嚴刑賊虎, 快辨其誣, 而乃以語逼東宮, 勿爲書出爲請. 其言雖似顧藉殿下, 其意則實欲使殿下無以自脫於黯黮之地, 此其罪三也. 賊虎誣殿下之言, 何功於社稷, 而必欲錄勳而張大其事者, 其意何居? 群凶害士類之獄, 何關於隣國? 而必欲奏聞, 攙入獄招所無之語者, 其意亦何居? 此皆錫恒之所主張, 而無一分嚴畏顧藉之意於殿下, 此其罪四也. 壬寅誣獄, 前古所無, 始終按獄, 久而且專者, 無如錫恒, 始請移鞫, 已有深意, 三年鍛鍊, 肆行殘暴, 或已死者而勒成結案, 或已埋者而且加刑戮, 弛張緩急, 莫測端倪, 敎誘逼迫, 一任羅織, 生入死出, 無一得脫, 上以貽累於先王, 中以媒禍於殿下, 下以流毒於一世, 三百年宗社, 幾乎淪胥而亡, 此其罪五也. 況白望上變招中所謂三種之說, 錫恒, 實當其一, 只此一款之爲錫恒之結案, 至今國人, 莫不以其死於牖下爲恨, 則當此諸賊次第誅討之日, 不可不明施典刑, 而頃日處分, 至於追奪而止, 輿情轉益抑鬱, 亂賊無以懲畏. 請錫恒, 亟令王府快施孥籍之典. 答曰, 已諭於近日合辭之批, 而至於第二件三件事, 予尤以爲過矣, 亟停勿煩.

영조 영조 1년 (1725년 雍正(淸/世宗) 3년 영조 1년 6월 영조 1년 6월 13일

승정원일기 594책 (탈초본 32책) 영조 1년 6월 13일 기묘 28/30 기사 1725년 雍正(淸/世宗) 3년大臣과 尹陽來 등의 비난으로 인해 削職을 청하는 金有慶의 상소

○ 副司直金有慶疏曰, 伏以, 臣濫蒙殊私, 忝叨言責, 逐隊隨行, 雖愧尸居之譏, 當官遇事, 實無規避之意, 適於合啓中崔錫恒事, 竊有所難安者, 錫恒, 卽臣之異姓五寸叔也. 平日敦睦之義, 不替於滄桑, 到今旣骨之後, 參涉於孥籍之請, 誠所不忍, 臣雖不敢以法外之嫌, 引之於疏避之中, 臣之期於必遞, 儕友亦多知之矣. 荐違嚴召, 恭竢重勘, 大臣果卽啓罷, 而以避事爲辭, 知臣者恕之, 不知臣者罪之, 避事之目, 臣豈敢辭, 而第臣, 人雖至微, 職則長憲, 朝家之待臺臣, 自別於庶官, 大臣筵奏箚陳, 雖請竄殛, 何所不可? 而草記請罷, 有若該司之汰去郞僚者然, 此實國朝三百餘年所未有之事. 大臣, 豈不念及於此, 而人之無似? 官亦隨輕, 只見其人之不足數, 而竝與事面而不暇顧耳. 緣臣無狀, 臺閣之羞辱, 國體之壞損, 無復餘地, 臣雖滅死萬萬, 誠不足以償其罪. 臣之自處, 惟當終身自廢, 以全一身之廉義而已. 便訣明時, 徑歸故里, 得伏見過去章疏, 因大司諫尹陽來之起鬧, 大臣陳箚, 而其箚曰惟彼一種顧瞻之輩, 間出沮戲, 敢與堂堂大義抗衡, 故臣等不勝憂慨, 相議啓罷, 意或此輩之少有懲戢, 而今者尹陽來繼出, 尤有甚焉. 前日之請罷者, 雖有避事之心, 而猶且畏惡公議, 終不能顯然作戲云云. 噫噫, 大臣之持臣, 何其甚也? 臣遭値世變, 萬死歸朝, 山恩海渥, 圖報無地, 區區一心, 只在於伸聖誣討國賊, 而適當言地, 略陳蕘說, 辭拙誠淺, 雖不能感回天聽, 臣之心事言議, 亦可見其槪矣. 臣未知顧瞻者何事, 亦未知沮戲者何事, 大臣所謂大義公議, 未知有何別件事, 而臣未嘗與之抗衡, 亦未嘗爲之畏惡, 而白地說去, 有若臣眞有此等事者然. 此則聖明自可洞燭, 臣不須多辨, 而尤可笑者, 臣之避事, 陽來之起鬧, 其人各異, 其事不同, 避事之罪, 罪止於臣, 起鬧之罪, 罪止於陽來, 可矣, 何必論陽來之罪而揷入不干之說, 以示听听不捨之意耶? 夫瞻前顧後, 用意戲事, 自是宵小輩姦回之情態, 臣之平日, 百無一似, 而獨昧人間有姦回事矣. 冥行世路, 不早斂避, 白首殘年, 得此題目, 臣實自取, 尙誰尤哉? 噫, 大臣, 熟讀朱子書矣. 東京士氣, 摧折於殺戮之餘, 惟以全身就事爲務, 朱子嘗爲之發歎, 此正今日之所當深戒, 意者, 大臣爲是之懼, 大振風稜, 痛變衰俗, 鋤去巽懦, 激勵意氣, 要使百僚, 聳動奔走, 而竊惜夫搏擊之鋒, 先加於疲劣如臣, 正與俗所謂揷木於軟地, 習杖於斃僧者類焉. 臣恐大臣之徒勞, 而受之者其亦困矣. 雖然, 大臣豈有一毫私好惡於臣哉? 蓋以居廟堂之上, 進退一世之人物, 而鑑識甚明, 取舍至公, 灼知臣不可與事君, 故草記請罷之不足, 又因移乙之怒, 臚列罪狀, 打破心術, 其所以憂慮懲討者, 至嚴且切, 而坐罷未久, 敍命旋降, 軍銜縻身, 提擧仍舊, 臣誠感激恩私, 莫省攸爲, 而其在聖朝尊信大臣之道, 不亦有乖乎? 臣之所遭, 殿下試加察焉. 爲人臣子, 負此釁累, 抗顔復起, 豈有其人哉? 不待臣之費辭陳懇, 伏想殿下, 亦必諒許之矣. 伏乞聖明, 亟削臣職, 仍命選部, 永刊臣名於朝籍, 以體聖人小人勿用之訓, 不勝幸甚. 答曰, 省疏具悉. 向日草記及箚子, 乃勵世道而振紀綱之意, 則今玆疏語, 殊不裁擇, 而顯有不穩底辭氣, 誠未得當矣. 卿其勿辭, 上來察職.

영조 영조 1년 (1725년 雍正(淸/世宗) 3년 영조 1년 6월 영조 1년 6월 14일

승정원일기 594책 (탈초본 32책) 영조 1년 6월 14일 경진 15/17 기사 1725년 雍正(淸/世宗) 3년柳鳳輝의 亟正邦刑, 李光佐의 絶島圍籬安置, 崔錫恒의 孥籍之典 시행 등을 청하는 金取魯 등의 계

○ 大司憲臣金取魯, 行大司諫臣李箕翊, 執義臣李聖龍, 掌令臣鄭匡濟, 持平臣林柱國·尹焜, 獻納臣李倚天, 校理臣洪鉉輔·徐宗燮, 正言臣成震齡·尹心衡等啓曰, 賊臣鳳輝之罪, 可勝誅哉? 先王, 不幸無嗣, 同氣之親, 惟有我殿下, 則宗社之託, 捨殿下其誰哉? 是以我先大王, 仰體聖考之遺意, 親承慈聖之明敎, 策我殿下於儲位, 鳳輝乃於名號已定之後, 急急投疏, 恣意敲撼. 噫, 手書爵號, 面付大臣, 授受光明, 從容縝密, 而敢以忙急草率, 使令催督等語, 張皇噴薄, 無所顧忌. 先王方以付託得人爲喜, 而鳳輝獨以爲憂, 臣民方以吾君之子, 欣喜頌祝, 而鳳輝獨以爲人心疑惑, 久而未定, 暗借嚴延年, 劾霍光擅廢立之語, 誣陷定策諸臣, 而又曰自今以後, 斷自宸衷云爾, 則是乃以當日定策, 謂非出於宸衷也. 此與賊鏡乘喪矯制一札圖得等語, 節節照應, 則其後鏡·儉諸賊之凶謀秘計, 皆其暗地排布者, 而輝實爲之首耳. 嗚呼, 君臣之分, 截然如天地, 名位旣定之後, 雖有一言之少逼, 而亦難免不道之誅, 況此甘心動搖之意, 狼藉著見於一篇之中, 則論其心跡, 逆節昭著, 此先大王所以特許鞫問之請也. 望招中三種之說, 輝居其一, 則其凶謀之不成, 特幸賴宗廟之神靈耳. 然則鳳輝, 非特殿下之罪人也, 乃先王之罪人也, 宗社之罪人也. 今殿下以事關自己, 一味包容, 三司請討, 今已屢月, 而兪音終靳, 罰止削黜, 是殿下以一己之小嫌, 而忘先王宗社之罪人也. 討逆之典, 自有其常, 請鳳輝, 亟正邦刑. 光佐凶逆之狀, 已難枚擧, 而其背我肅廟, 誣我先王, 危我殿下, 戕我善類之罪, 不可不懲討也. 渠受肅廟之厚恩, 位至宰列, 而乃敢怨懟於丙申之處分, 逋逃蹇慢, 不欲爲臣, 及至辛丑群兇充斥之日, 突然始出, 變革肅廟之政, 誅鋤肅廟之臣, 至以斯文是非, 非先王之本意. 噫, 聖考所以編諸御製, 授之文子, 永爲不刊之典者, 一切幻改, 無少顧忌, 他尙何說哉? 明陵改誌之請, 何等罔極之變, 而糢糊獻議, 略無驚惕之心, 不知聖考何負於渠而敢忍爲此也. 且夫辛丑代理命下之日, 陰懷異志, 恐動咆哱, 無所不至, 至曰若未還寢此命, 國必亡矣, 又曰若奉承此命, 可謂失臣節, 又曰有疾之敎, 非眞敎. 噫嘻, 以代理爲亡國之事, 以奉承爲失臣節, 以惻怛之聖敎, 爲非眞敎, 究其心跡, 萬萬兇悖. 終乃凶計莫售, 儲位難動, 則身居首相, 締結鏡·輝, 粧出虎龍伺機上變書, 精神的然有在, 其身犯惡逆, 陰凶情節, 觀於白望之招, 而彰露無餘矣. 況主張誣獄, 極意鍛鍊, 以爲漸次延及之計者, 嗚呼危哉, 殿下得有今日, 豈非天耶? 當先王違豫之日, 渠又處議藥之地, 終始秘諱, 久不移直, 又不設侍藥之廳, 其心所在, 有不可測. 其欺誣先王, 謀危殿下之罪, 實前古未有, 而與耉·輝, 少無差別也. 荐棘之典, 姑從末減, 而殿下, 猶以尤爲過矣爲敎, 臣等竊不勝慨惋抑鬱之至. 請光佐, 姑先絶島圍籬安置. 泰億, 以浮悖凶譎之性, 猥玷卿相, 擅弄權柄, 籠絡群奸, 其驕侈無度, 悖義滅倫之罪, 固國人之所共憤, 而逆腸禍心, 實與賊鏡, 節節相應. 鏡賊之撰進敎文也, 渠爲文衡, 萬無不爲參涉之理, 而蹀血行杯等語, 視若尋常, 不令刪改, 使之頒示八方, 則其心所在, 與逆鏡, 寧有毫髮異同哉? 聖上嗣位, 洞燭賊鏡之逆節, 荐降哀痛之敎, 則渠自知其身之亦危, 杜門閉口, 終無一言及於懲討, 而及前後護鏡之輩, 次第譴罷, 處分轉嚴, 則遂發有嫌之說, 以爲自拔之計. 渠與逆鏡, 同一逆心, 中間雖爭文衡之先後, 暫相疑忮, 而旋有杯酒款洽, 馳逐如舊, 則雖欲撰出嫌字, 以掩其同逆之跡, 其誰欺乎? 噫嘻痛矣, 辛丑冬, 代理命下之後, 輒敢求對, 乃以前頭將至何境等說, 肆然陳達, 以爲恐動脅持之計, 其包藏陰慝, 謀危國本之狀, 固已彰著矣. 至於定策國老門生天子之說, 卽唐朝閹宦擁立昏辟之事, 乃敢比擬於今日, 欲以堯傳舜受之光明, 驅之於黯黮之地, 其指意所在, 昭然可知, 只此八字, 豈非爲渠之斷案乎? 至如骨肉之愛, 雖至凶悖者, 亦且有之, 而當群凶之戕殺其從兄故相臣泰采也. 唱率諸宰, 同入前席, 自處以大義滅親, 竟使其黨有所藉口, 而得售其憯鋒, 蓋其急於助成凶逆, 雖其至親, 亦不暇顧耳. 黨逆情節, 路人皆知, 揆以王法, 斷不可容貸, 而殿下强拂公議, 屈法容護, 累月爭執, 只令罷職, 人心憤鬱, 尤爲如何, 而昨日, 又以尤爲過矣爲敎. 臣等荐棘之請, 姑從末減, 而猶以爲過, 則亦何以伸王法而懲亂賊乎? 請泰億, 姑先絶島圍籬安置. 向者群凶之禍心逆節, 已盡彰著, 而究其根本, 則實賊臣泰耉, 爲之倡耳. 先王旣無嗣續, 又有疾患, 而三宗血脈, 惟殿下在, 則宗社神人之託, 只係於殿下之一身, 而彼泰耉者, 抑何心腸, 獨生疑貳, 敢忌殿下之英明, 陰售危逼之凶謀, 必欲先事爲圖, 無端拈出嫌字, 潛作殿下之禍根? 殿下試思之, 從古以來, 王室至親, 爲權奸所忌惡如此, 而能保其身者有之乎? 思之至此, 心膽俱墜. 及夫大策一定, 名位已正, 則勢沒奈何, 禍心益急, 陰嗾輝賊, 先發動搖之言, 繼上一箚, 亟奬忠赤之心, 益肆其敲撼之計, 而逮有代理成命, 則不有臺啓, 闖入北門, 不由政院, 自達宸陛, 其締結宦侍, 釀成禍機之狀, 已不可掩. 自是厥後, 儉·烈肆毒於內, 鏡·虎逞凶於外, 而莫非泰耉主張之耳. 且虎賊之變書出, 而有誣逼東宮之語, 則泰耉, 急急請對, 遂以毋究梁獄等說, 引以爲證, 請以勿書. 蓋梁獄之事, 其時梁王, 實謀不軌, 而田叔等, 燒其文書, 以爲全恩骨肉之計者也. 今其援據梁事者, 陽若陰護殿下, 而其實則欲歸殿下於罔測之地, 其心所在, 不待白望三種之說, 而灼然可知矣. 況白望所謂先來準請云云, 卽指虎賊告變事, 而其歷擧之中, 泰耉爲魁, 則只此數款, 足爲泰耉之結案, 上自搢紳, 下至輿儓, 莫不以此賊之死於牖下爲恨. 我朝立法仁厚, 不許斬屍, 王敦跽斬, 今雖不可行, 而亦不可不略施典刑, 以雪神人之憤矣. 日昨筵席, 聖明亦已燭其凶逆之情狀, 而畢竟處分, 只以追奪爲敎, 臣等益不勝抑鬱之至. 以此賊通天之罪惡, 若加寬貸, 不施當律, 則竊恐王綱從此廢壞, 亂賊無以懲畏, 將至於國不國而人不人, 決不可追奪官爵而止. 請逆魁泰耉, 亟令王府依賊黯例, 快施孥籍之典. 錫恒, 本以姦黠暗毒之性, 善爲側媚巧佞之態, 辛丑以後, 從中掩翳, 引用兇賊, 屠戮善類, 論其罪犯, 不可枚擧, 而姑以最大者論之, 代理之命, 纔下政院, 而錫恒, 已到喉司, 未及啓請, 而標信先下, 其締結宦侍, 表裏和應之迹, 有不可掩. 此其罪一也. 及其入對也, 乃以代理, 比之傳禪, 世良, 陰移天位之說, 鏡賊, 冀·顯·莽·操之目, 恒實爲俑. 此其罪二也. 賊虎變書出後, 殿下酷被誣辱, 至欲辭位而出, 則爲臣子者, 所當驚心痛骨, 必請嚴刑賊虎, 快辨聖誣, 而反以語逼東宮, 勿爲書出爲請, 其意實欲置殿下於黯黮之地. 此其罪三也. 白望初招, 始發虎龍上變之階, 則猶恐端緖之或露, 急請本府之移鞫, 白望再招, 又發三種之說, 先以泰耉·光佐·鳳輝諸人爲告, 而渠名亦在其中, 而晏然冒當, 急急撲殺. 此其罪四也. 賊虎誣殿下之言, 何功於社稷, 而必欲錄勳, 群兇害士類之獄, 何關於隣國, 而必欲奏聞, 此皆錫恒之所主張, 而無一分嚴畏顧藉之意於殿下. 此其罪五也. 壬寅誣獄, 前古所無, 始終按獄, 久而且專者, 無如錫恒, 三年鍛鍊, 肆行殘暴, 結案勒成於已死之人, 刑戮追加於旣埋之屍, 弛張緩急, 莫測端倪, 敎誘逼迫, 一任羅織, 生入死出, 無一得脫. 此其罪六也. 有一於此, 未或不誅, 而負此六罪, 死於牖下, 神人共憤, 輿情益鬱. 當此諸賊次第誅討之日, 不可不明施典刑, 而頃日處分, 至於追奪而止, 王法無以得伸, 亂賊無以懲畏. 請錫恒, 亟令王府快施孥籍之典. 答曰, 亟停勿煩.

영조 영조 1년 (1725년 雍正(淸/世宗) 3년 영조 1년 6월 영조 1년 6월 14일

승정원일기 594책 (탈초본 32책) 영조 1년 6월 14일 경진 16/17 기사 1725년 雍正(淸/世宗) 3년柳鳳輝의 亟正邦刑, 李光佐의 絶島圍籬安置, 崔錫恒의 孥籍之典 시행 등을 청하는 金取魯 등의 두번째 계

○ 再啓曰, 臣等以鳳輝亟正邦刑事, 連日爭論於閤門之外, 而天聽邈然, 兪音久閟, 臣等相顧抑鬱, 繼之以慨惋之至. 鳳輝凶逆之罪, 已悉於合辭中, 今不必每每陳啓, 而豈有惡如鳳輝, 罪如鳳輝, 而得逭刑章之理哉? 聖上, 若不卽賜允從, 則臣恐三綱從此淪矣, 五典從此墜矣, 人將不得爲人, 國將不得爲國, 豈不大可憂者哉? 汲汲投疏於名號已定之後, 敢以草率催督人心疑惑等語, 肆然逞凶, 逼動儲位, 引用漢事, 指意絶悖. 且其自今斷自宸衷之說, 尤極叵測, 論其情狀, 已不可容誅, 而及夫辛丑以後, 締結凶徒, 名出望招, 凶肚逆腸, 狼藉昭著, 前後負犯, 斷無可恕, 而殿下特以事關自己, 每加涵容. 殿下試觀自古凶逆, 孰非干犯於其君上者乎? 若以事關自己, 有所容貸, 則亂臣賊子, 固無懲討之日矣. 罪名至重, 王法至嚴, 請鳳輝亟正邦刑. 光佐, 以回譎陰賊之性, 當群凶得志之日, 連執國命, 恣行胸臆, 辛丑以後, 數年之間, 若論其誤國黨逆之罪, 則渠實爲魁, 不待枚擧罪名, 而固宜首伏懲討之典矣. 然姑撮其干係惡逆者言之, 怨懟丙申之處分, 必欲不臣於肅廟, 及至凶徒充斥之後, 始乃突出, 作爲凶逆之領袖, 變革肅廟之政, 誅鋤肅廟之臣, 弁髦聖訓, 翻改斯文, 已定之是非, 糢糊獻議, 幾致幽宮罔極之禍變, 不知聖考, 何負於渠, 而渠忍爲此也? 且夫辛丑代理命下之日, 陰懷異志, 恐動咆哮, 至以代理爲亡國之事, 以先王聖敎, 爲非眞敎, 究其心跡, 萬萬兇悖. 至以備擬本兵, 助成逆鏡之凶焰, 鍜鍊誣獄, 張大虎龍之氣勢, 其締結凶謀, 身犯惡逆之狀, 明若觀火, 而陰兇情節, 觀於白望之招, 彰露無餘矣. 況先王違豫之日, 渠在議藥之地, 終始秘諱, 久不移直, 及至大漸, 又不設侍藥廳, 其心所在, 尤不可測. 論其罪惡, 實爲三朝之罪人, 直與耉·輝輩, 少無差別, 而殿下强拂公議, 曲加容護, 旣以過矣爲敎, 又下勿煩之命, 人心轉激, 國法難貸. 請光佐, 姑先絶島圍籬安置. 泰億性本濫猾, 驕奢貪饕, 悖義蔑倫而其逆腸禍心, 實與賊鏡, 相爲表裏. 又鏡賊所撰敎文, 何等凶悖, 而渠身爲文衡, 不令刪改, 終使頒播八方, 熒惑人心, 則其與鏡有嫌之遁辭, 沙丘一句之追提, 不足以掩其同逆之跡矣, 賊鏡伏法之後, 渠安得獨免乎? 況其代理命下之後, 敢以前頭將至何境等說, 肆然陳達, 則其恐動脅持, 謀危國本之狀, 已著於此, 而至於定策國老門生天子之語, 隱然欲歸殿下於不敢比擬之地. 其凶逆之罪, 少無異同於鏡·輝, 而若夫自處以大義, 戕殺其至親, 則又鏡·輝之所不爲耳. 揆以王法, 斷不可一日容貸, 而殿下曲加寬恕, 一向靳允, 臣等雖極愚迷, 若不得請, 決不可退. 請泰億, 姑先絶島圍籬安置. 嗚呼, 向者群凶之禍心逆節, 賊臣泰耉, 實爲之倡耳. 先王旣無嗣續, 又有疾患, 三宗血脈, 惟殿下在, 則宗社神人之託, 只係於殿下之一身, 而彼泰耉, 以兇邪之徒, 敢忌殿下之英明, 陰售危逼之凶計, 創出嫌字, 先爲疑間之圖, 而逮大策已定之後, 恐禍及己, 凶謀益急, 陰嗾賊輝, 動搖國本, 繼上一箚, 奬其忠赤. 及夫代理命下, 儲位益固, 其計難售, 則締結宦寺, 潛入北門, 沮敗宗社之大計, 釀成殿下之禍機, 以致儉·烈肆毒於內, 鏡·虎逞凶於外, 而賊虎變書之出, 暗引梁獄之說, 欲置殿下於黯黮之地. 其凶肚逆腸, 固已綻露無餘, 而望招中待先來上變之計, 耉實爲魁, 則其通天之罪, 萬戮猶輕, 死於牖下, 神人共憤, 而殿下不有一國之公議, 畢竟處分, 僅止追奪. 此臣等所以相率詣闕, 苦口力請而不知止者也. 今若以其已死而不施當律, 則王綱廢壞, 亂賊無懲. 請逆魁泰耉, 亟令王府依賊黯例, 快施孥籍之典. 錫恒之罪狀, 罄竹難盡, 而若其交通宦妾, 潛啓幽逕, 表裏和應, 顯有情跡, 半夜着急, 獨先請對, 乃以代理, 比之傳禪, 陰移纂奪等語, 實錫恒倡導之. 賊虎變書之出, 不思明辨聖誣之道, 託以勿書, 佯若掩諱, 而實欲置殿下於黯黮難明之地. 望招三種之說, 渠居其一, 而晏然冒當, 撲殺滅口. 賊虎誣殿下之言, 何功於社稷, 而必欲錄勳, 群兇害士類之獄, 何關於隣國, 而必欲奏聞, 其心所在, 尤爲叵測. 三年誣獄, 肆行殘暴, 始請移鞫, 已有深意, 弛張緩急, 恣其閃弄, 結案勒成於已死之人, 刑戮追加於旣埋之屍, 生入死出, 無一得脫, 任其羅織, 流毒一世, 三百年宗社, 幾乎淪喪, 只此一款, 足爲錫恒之結案. 至今國人, 莫不以其死於牖下爲恨, 則當此誅討方嚴之日, 豈可以追奪而止哉? 輿情轉益抑鬱, 亂賊無以懲畏, 請錫恒, 亟令王府快施孥籍之典. 答曰, 予意已諭, 須勿更煩.

영조 영조 1년 (1725년 雍正(淸/世宗) 3년 영조 1년 6월 영조 1년 6월 15일

승정원일기 594책 (탈초본 32책) 영조 1년 6월 15일 신사 33/37 기사 1725년 雍正(淸/世宗) 3년柳鳳輝의 亟正邦刑, 李光佐의 絶島圍籬安置, 崔錫恒의 孥籍之典 시행 등을 청하는 金取魯 등의 계

○ 三司伏閤啓辭, 大司憲臣金取魯, 行大司諫李箕翊, 執義李聖龍, 掌令鄭匡濟, 持平林柱國·尹焜, 獻納李倚天, 校理洪鉉輔·徐宗燮, 正言成震齡·尹心衡等啓曰, 自古人君, 所以維持天下國家者, 綱常而已, 一有干犯於此, 而不之誅焉, 則人道熄天理滅, 而擧將陷於夷狄禽獸之域矣. 今者臣等, 以鳳輝事, 閱月爭執, 旣不賜允, 連日詣閤, 天聽愈邈, 臣等悶鬱抑塞, 繼之以憂歎也. 鳳輝之罪惡, 已悉於前後啓辭中, 今不必煩縷, 而惟其名位已定之後, 投進凶疏, 敢售動搖之計, 以忙急草率, 使令催督, 人心疑惑等語, 肆然爲說, 含毒稔凶, 急欲沮敗之意, 狼藉彰露, 而至於斷自宸衷, 無容更議云者, 尤極叵測. 亂臣賊子, 何代無之, 而未有若此賊之顯肆凶毒, 直犯儲君者也. 其後儉·烈·鏡·虎之表裏和應, 謀危聖躬者, 實根基於此, 而其陰凶情節, 尤益昭著於白望三種之說矣. 然則鳳輝, 實宗社神人之罪人, 而窮天地亘萬古綱常之賊也. 臣等屢入筵席, 親承聖敎, 殿下蓋已洞燭此賊之逆狀, 而尙且容貸, 使之假息覆載者, 無乃事關自己之嫌, 猶未氷釋而然耶? 抑亦殿下頃年一疏, 旣請涵貸, 故或慮前後之班駁而然耶? 自古凶逆, 孰非干犯於君上, 而人主一身, 非一己之私有, 乃宗社臣民之所係, 則自己之嫌, 非所可論. 當時請貸, 雖未敢仰揣聖心之所在, 而今日處地, 旣異於前, 則君人之道, 惟當循一國之公議, 生殺威福, 付之三尺而已. 寧可以計較之私, 任意低昻於其間哉? 朱子之言曰, 不治殺人之罪, 有似乎仁恕, 而典章一壞, 後弊難防, 則其所以爲仁者, 乃所以大不仁也. 殺人之罪, 尙且如此, 況凶逆乎? 殿下居君師之位, 徒拘於咫尺之信, 喣喣之仁, 不念王法之難撓, 護宗社之罪人, 使至於綱常斁滅, 亂賊不懼, 則天下後世, 將以殿下爲何如主, 而臣等, 亦難免春秋不討賊之罪人. 此臣等所以累日守閤, 終不敢爲旋踵之計者也. 請鳳輝亟正邦刑. 光佐之罪, 可勝誅哉? 辛丑以後, 久執國命, 恣行胸臆, 擅弄威福, 若論其誤國黨逆之罪, 則渠實爲魁, 不待枚擧罪名, 而固宜首伏王章. 姑撮其干係惡逆者言之. 怨懟丙申之處分, 必欲不臣於肅廟, 及至凶徒充斥之日, 始乃突出, 作爲凶逆之領袖, 變革肅廟之政, 誅鋤肅廟之臣, 弁髦聖訓, 翻改斯文, 已定之是非, 糢糊獻議, 幾致幽宮罔極之禍變. 代理命下之日, 陰懷異志, 恐動咆哮, 至以代理爲亡國之事, 奉承爲失臣節, 以先王聖敎, 謂非眞敎, 究其心迹, 萬萬凶悖. 奬用逆鏡, 助其凶焰, 陰右虎龍, 鍜鍊誣獄, 則其締結凶謀, 身犯惡逆之狀, 明若觀火, 而陰凶情節, 尤益彰露於白望之招矣. 況其先王違豫之日, 渠在議藥之地, 始終秘諱, 久不移直, 及至大漸, 又不設議藥廳, 其心所在, 尤不可測矣. 論其罪惡, 實爲三朝之罪人, 直與耉·輝, 少無差別, 而前後請討, 一向靳允, 每於筵席, 顯有顧護之意, 無乃殿下見蔽於光佐之凶譎而然耶? 揆以王章, 不可容貸. 請光佐, 姑先絶島圍籬安置. 泰億之凶逆, 實與耉·輝無間, 而與賊鏡表裏者也, 賊鏡, 旣伏王章, 耉·輝, 罪在罔赦, 則泰億, 寧逭懲討之典哉? 噫, 賊鏡敎文之出, 渠主文衡, 諉以有嫌, 不相干涉云者, 誠不成說. 渠旣知沙丘一句之可改, 則蹀血行杯等許多凶悖之說, 何乃視之尋常, 終不刪復耶? 此其與賊鏡, 同一心腸者, 昭不可掩. 且其定策國老門生天子之說, 脅制殿下, 用意叵測, 實與逆輝之疏斥建儲, 賊耉之箚救鳳輝, 亦一串貫來. 況其辛丑請對, 敢以前頭將至何境等語, 肆然陳達, 恐動天聽, 則心跡畢露無餘矣. 至若戕殺至親, 悖理滅倫, 此又諸賊之所不爲, 而前古之所未聞也. 罪名如此, 而一一容貸, 則三綱墜矣, 王法壞矣. 請泰億, 姑先絶島圍籬安置. 臣等以泰耉事, 閱月爭執, 而殿下所以罪之者, 不過追奪而止, 臣等竊恐殿下所以用法者, 大違天討之常典, 而有咈請討之公議也. 泰耉貫盈之罪, 已盡於前後啓辭, 而蓋其稔凶肆毒, 百計排布者, 專在於謀危聖躬, 創出嫌字, 先爲擬間之密謀, 潛入北門, 莫掩陰秘之心迹, 逆輝動搖之言, 許之以忠赤, 賊虎誣告之辭, 藉之以成獄, 窮凶之情, 已著於梁獄之援引, 逆亂之狀, 益露於白望之招辭. 究其首尾, 實是諸賊中巨魁, 而春秋所謂人人可得以誅之者也. 惜其王章未加, 徑死牖下, 國人之憤鬱, 久而未洩, 縱不能如王敦之跽斬, 而孥戮常典, 終若靳兪, 則亦何以慰一世之輿憤, 懲後代之亂賊乎? 請泰耉亟令王府依賊黯例, 快施孥籍之典. 錫恒之巧密慘毒, 實是前古之所罕有也. 潛由曲逕, 情跡陰秘, 乃以代理比之傳禪, 以爲諸賊藉口之資, 賊虎變書之出, 不思明辨聖誣, 而託以勿書, 置殿下於黯黮之地, 此其情節, 實與虎賊無異也. 況望招三種之說, 渠居其一, 而晏然冒當, 撲殺滅口. 虎賊誣殿下之言, 何功於宗社, 而必欲錄勳, 張大其事, 群凶害士類之獄, 何關於隣國, 而必欲奏聞, 攙入獄招所無之語, 至於移鞫本府之請, 用意尤爲叵測. 三年誣獄, 一任羅織, 或已死而勒成結案, 或旣埋而追加刑戮, 此則羅箝吉網之所不爲也. 渠雖巧黠, 欲掩其惡, 而陰凶情迹, 觸事彰露, 此實春秋人人所共誅之賊, 而其死於牖下者, 豈非輿情之所共憤者耶? 殿下非不洞燭, 而曲加容貸, 只命追奪, 不準群請, 實有乖於天討之典. 請錫恒, 亟令王府快施孥籍之典. 答曰, 亟停勿煩.

영조 영조 1년 (1725년 雍正(淸/世宗) 3년 영조 1년 6월 영조 1년 6월 16일

승정원일기 595책 (탈초본 32책) 영조 1년 6월 16일 임오 43/51 기사 1725년 雍正(淸/世宗) 3년겸임하고 있는 大提學의 遞職과 전후에 召命을 어긴 죄를 다스려 주기를 청하는 李秉常의 상소

○ 右參贊李秉常疏曰, 伏以, 臣之罪, 可勝言哉? 見叨新除, 未滿四日, 而嚴敎凡五降矣, 恩召又九辱矣, 如是而猶且頑如木石, 不知變動, 分義喪矣. 春宮患候, 遄臻康復, 擧國含生, 莫不歡忭, 此時敎文撰進, 誠得自效之地, 而亦不得奉以承命, 情禮缺矣, 卽此而顯加誅戮, 可也, 輕亦不下譴罷也. 下此而察微守之難奪, 念事勢之攸急, 姑許鐫削職名而已, 則於聖朝刑政, 雖似失之太緩, 而是亦爲目前兩幸公私之道耳. 臣竊意朝家處分, 必不出於是三者, 走伏金吾而待之, 冒上辭本而籲之. 不料聖度過於寬假, 不惟不加誅譴, 竝與最下太緩者而靳之. 畢竟敎文之改命提學, 雖出體諒之聖意, 而惟此三館華御, 尙且擔在身上, 則臣之狼狽惶蹙, 罙增一倍, 臣之難冒於是任者, 固非一二端矣. 或言文衡之前望還用, 實是國朝之所罕有, 次點除拜, 尤爲前輩之所必免, 以此引嫌, 自可不勞而遞耳, 此言, 誠是矣. 然此乃圈例咸具, 點次且準, 則乃可出而應命者事耳, 非臣所可言也. 或疑臣曾已力辭館職, 今此所兼, 又在瀛館, 故有此撕捱耳, 此亦非臣本意也. 臣之前疏所陳, 只是抵死自劃, 與館職無異之意, 非以此爲去就也. 今臣終始所自矢, 只在蔑學無文一着子耳. 官稱提學, 學之所蔑, 將何憑藉? 名曰主文, 文之所無, 將何依據? 末俗虛僞, 專尙例讓, 雖文學之優於爲者, 其曰我固能是, 而晏然出當者, 誠鮮有也. 殿下知臣不深, 其視以此例, 亦無怪也. 然臣區區只將誠信二字, 以事我殿下矣, 苟令臣有萬一可堪早晩或出之意, 則循例一二辭免, 雖不可已, 而其何至若是之固, 亦何以有死等語, 徑先說去, 有若與君父成言者哉? 凡人之任職, 末梢成敗利鈍, 雖在能不能如何, 而目前勉强, 無初不可爲之事, 文藝, 小技也, 而猶有一定分數, 雖欲强所不能, 而有不可得也. 館閣手段, 最貴贍敏, 而臣之所短, 鈍澁爲甚, 當着倉卒應副, 必至拖得空白, 不特不能依樣而已. 臣之不才, 旣出天賦, 比諸律文, 猶是公罪, 苟或不自審量, 輕易冒據, 致令大小辭命, 或有臨時失期之患, 其罪當如何論也? 臣之一身, 寧被萬戮, 不敢以三百年詞垣衣鉢, 一朝緣臣墜壞, 斷斷此心, 天日臨只, 此所以積逋嚴命, 徑行己志, 有如狂易人之蹈水火而不知避者也. 以此, 大庭頒敎, 百僚咸造, 而臣不得參覩, 魂殿行祭, 玉趾親擧, 而臣不得趨陪, 有臣如此, 生不如死. 若臣職名, 姑未及顯然鐫改, 而其萬萬難强之實, 已荷聖鑑之俯燭矣, 喉司之又以堂錄請牌, 豈非文具之甚乎? 同朝之不相諒如此, 所恃相孚, 惟在我殿下誠信見待之下矣, 只緣文辭短拙, 不能敷盡衷悃, 是固臣之罪也. 然臣之不文實狀, 於此益可見矣, 伏乞聖慈, 曲加諒察, 亟允所辭, 仍將臣前後違命之罪, 重賜勘處, 不勝幸甚. 答曰, 省疏具悉. 卿於文任, 自劃固辭者, 予誠以謂過矣. 所帶文衡, 決難許遞, 卿勿過辭, 從速察任, 毋使堂錄遷就.

영조 영조 1년 (1725년 雍正(淸/世宗) 3년 영조 1년 6월 영조 1년 6월 17일

승정원일기 595책 (탈초본 32책) 영조 1년 6월 17일 계미 28/37 기사 1725년 雍正(淸/世宗) 3년三司의 合辭에 대해 物議가 있었으므로 遞職해 주기를 청하는 金取魯 등의 상소

○ 大司憲金取魯, 行大司諫李箕翊, 執義李聖龍, 掌令鄭匡濟, 持平林柱國·尹焜, 獻納李倚天, 正言成震齡·尹心衡等疏曰, 伏以, 臣等昨於避辭, 略暴情實, 而區區踪跡, 終有所不可冒進者. 臣等俱以無似, 猥忝言地, 適値國賊未討, 大論方張, 他不暇顧, 黽勉供職, 而累月合啓, 未蒙允兪, 三日伏閤, 天聽愈邈, 不得不爲入對筵席, 苦口力爭之計, 而又遭承宣之非斥, 節拍層生, 狼狽極矣. 詣臺引避, 亦出於萬不獲已, 召入之命, 又下此際, 而臣等情窮勢蹙, 未能祗承, 揆以邦憲, 合被重誅, 而尙逭罪勘, 避辭之批, 亦靳諒許, 至有勿退待之命. 臣等到此, 益無自容, 尋單逬退, 坐違庚牌, 席藁私次, 恭俟譴何. 卽因賓廳之啓稟, 嚴召復降, 分義是懼, 隨詣闕外, 而咫尺天陛, 末由趨造, 臣等之罪, 尤萬萬矣. 臣等性本巽軟, 凡於言議之際, 動遭譏議, 臣等之所自知也. 至於伏閤大論, 非不十分商量, 而若其罪關惡逆者, 一時倂論, 則實有煩凟之懼, 相議停當, 有所論列, 而人言之來, 臣等亦何以自解也? 噫, 臺閣處義, 與他有別, 雖尋常啓語, 一有非議, 不敢暫冒於言地者, 事理較然矣. 況三司合辭, 何等重大, 逆豎見漏, 豈是尋常, 而旣有當論不論之失, 致令物議, 出於近密之地, 則其何可冒沒復進於僨敗之地乎? 公廳異於私室, 下吏傳言, 異於私書, 臣等若諉以私自往復, 而有所自恕, 則是本罪之外, 又將添一放肆之罪, 臣等雖甚無狀, 何忍爲此哉? 且臣等, 以苦心血誠, 經營累月, 把作第一義者, 只是伏閤一事, 而於此又不厭於人心, 則更將何事, 以效職責乎? 反復思惟, 終無冒出之勢, 未免投章徑退. 伏乞聖慈, 曲加諒察, 亟遞臣等之職, 以謝公議, 以安私義, 不勝萬幸. 答曰, 省疏具悉. 知申之言, 乃遇事不審之致, 而登筵奏語, 可見自悔, 則卿等之如是引嫌, 殊涉過矣. 其勿復辭, 從速就職.

영조 영조 1년 (1725년 雍正(淸/世宗) 3년 영조 1년 6월 영조 1년 6월 17일

승정원일기 595책 (탈초본 32책) 영조 1년 6월 17일 계미 33/37 기사 1725년 雍正(淸/世宗) 3년나아갈 수 없는 자신의 처지를 진달하고 改差해 주기를 청하는 李縡의 상소

○ 吏曹參判李縡疏曰, 伏以, 臣竊聞春宮邸下, 痘候底安, 藥院撤直, 大庭揚號, 實宗社無彊之福, 如臣屛廢, 縱不能同此呼蹈慶忭之忱, 曷可勝旣? 日被誤恩, 虛冒重任, 批諭隆摯, 筵敎勤諄, 而俱不得奉承, 徒令職務稽曠, 罪戾層積, 惟惴惴日俟威罰之加矣. 乃蒙聖慈, 俯軫朝體, 特賜鞶帶之褫, 俾釋蚊山之負, 於公於私, 誠爲萬幸. 攅祝洪恩, 天地莫量, 惟是銓任, 尙在身上, 未有通變之擧, 此特以兩堂無故, 猶可以推移耳. 然國家設官分職, 蓋欲集思慮廣聞見, 以贊平明之政, 豈但使許久遙帶, 作一虛位也哉? 臣之癏曠之誅, 固不暇言, 其如國事何? 況大政當前, 理宜備員, 此臣所以冒昧陳籲, 仰冀終始之惠者也. 抑臣於向日開釋之召, 實有所萬萬惶恧者. 賤臣母子情理之悲切, 已因大臣所陳, 猥徹崇嚴, 而若其一段苦心, 非臣自言, 聖鑑, 何由下燭? 臣於庚寅年中, 敢援皇朝陳茂烈故事, 願乞終養, 聖考恩批有曰, 爾之情理, 予甚矜憐. 臣終身莊誦, 一字一涕, 其後逋慢之積, 殆不可勝贖, 而過荷陶鎔之力, 得保咫尺之守, 畢竟往役, 亦不能自效, 歸身都下, 恭請威譴. 雪霜雨露, 何莫非造化, 而衷情未白, 弓劍云邈, 懷痛窮天, 死亦難瞑. 然而當時罪孽, 臣實自作, 譬若癡子恃嬌, 若不知尊畏, 而慈父訶責, 都出於至愛, 臣雖無狀, 豈敢自疎於先朝匪怒之敎哉? 顧臣所竊自悼者, 臣之事親, 旣不誠, 固不能信於友, 又無以獲於上矣, 捨此誠信一節, 何以事君? 況臣子之職, 一視夷險, 苟於胸中, 有一點趨避底意, 便是不盡分處, 臣嘗反復較挈於公義私恩之間, 自量以私害公, 不止往役, 一事如是, 而猶復旅進旅退, 巧占便宜, 是將重得罪於君子矣. 從玆以往, 矢心自廢, 大行朝初服, 卽蒙敍復, 或外或內, 除命聯翩, 間又辱別諭, 臣豈不感激恩數, 而方中役召之外, 一切辭免, 卒不得一近淸光, 遂成終古之恨矣. 禍釁不死, 獲覩今日, 奸兇逬黜, 冤枉畢伸, 四方黎獻, 亦皆聳瞻新化, 況臣家尤被罔極之恩, 一謝天陛, 退塡丘壑, 臣豈獨無此心, 而跼蹐磐桓, 終不能進得一步, 此皆臣自罪深, 而自當久耳. 臣之去就本末, 大略如斯, 而聖敎以臣, 有若自處以山林. 噫, 臣本科目常調, 無他志節, 只是嬰釁抱疾, 作一田野之逋臣, 豈有毫毛彷彿於高蹈之士? 臣雖愚妄, 所自處必不至此, 此亦臣未信之一端也. 然朱子曰, 士大夫辭受出處之得失, 關風俗盛衰, 不可以不審. 臣自知陋劣, 無足以報圖, 惟有沒齒省愆, 甘心自靖, 上而補聖主孝理之化, 下而爲人臣蔑義之戒, 猶或謂不報之報耳. 誠不忍以不肖之身, 冒貪榮祿, 徒喪素守, 以重傷殿下礪廉敦俗之治也. 區區此言, 非有假餙, 皦然寸心, 天日臨之. 伏乞聖明, 曲垂矜察, 將臣本兼職任, 一倂鐫改, 使臣卒全微尙, 不勝大幸. 臣仲父判書贈左贊成臣晩成, 前月晦前, 蒙恩賜祭, 王人遠辱窮峽, 闔門益復感泣, 臣旣在外, 無路請暇, 而情理又不忍不往歸後, 卽宜首實, 以請徑情往還之罪, 而暑毒所中, 腹脹卒劇, 喘急神昏, 㱡㱡欲盡, 涉旬淺伏, 今始自列, 尤增死罪. 臣無任涕泣祈懇之至. 答曰, 省疏具悉. 卿之向事, 因大臣陳達, 已爲知之, 而卿於當初, 旣緣情理之不得已, 則在今日, 盡力仕朝, 補我不逮, 是乃白衷情之事也. 何可數句文字之比哉? 人雖謂卿其處義之堅, 予則決以謂過矣. 卿其念君臣之大義, 須勿過辭, 從速上來行公.

영조 영조 1년 (1725년 雍正(淸/世宗) 3년 영조 1년 6월 영조 1년 6월 20일

승정원일기 595책 (탈초본 32책) 영조 1년 6월 20일 병술 66/46 기사 1725년 雍正(淸/世宗) 3년적임자가 아닌 것 등을 이유로 遞職해 줄 것을 청하는 李宜顯의 상소

○ 判義禁李宜顯疏曰, 伏以昨者筵中, 有金吾長席變通備擬之敎, 而臣乃猥蒙擢除, 實是萬萬意慮之外, 驚惶悚蹙, 經日而猶未自定也. 竊念臣庸陋譾劣, 最出諸臣之下, 而特荷累朝抆拭之恩, 節次推排, 遂躋八座之列, 僥踰已極, 嗤點可畏, 居常懍悸, 如墜淵谷, 向來流竄絶塞, 雖以嬰衅罥罪, 長抱危厲之情, 而猶幸其跡同編氓, 得守本分矣. 不料聖渥如天, 旣許盡滌丹書, 復置於簪紳之末, 秩祿仍舊, 名位過隆, 每自循省, 只增不安于中. 兼且疾病, 日覺侵凌, 精神轉益耗傷, 方思次第鐫解, 以稍尋其生全之路矣. 今又超登於崇政巍班, 兼之以王府首任, 譬如强僬僥而百勻之重, 責駑駘以千里之驟, 摧壓顚踣, 可立而待, 噫嘻, 此豈如臣無似所可一日冒充者耶? 官資等級, 雖有高下, 而至於一品, 則極崇而無以復加矣, 讞議奏當, 古稱廷平, 而乃若是職, 則最重而不可濫授矣. 小器易盈, 眇福難持, 固是恒物之大情, 此尤臣之凜然憂畏, 不翅若瞎馬之臨池者也. 矧今鞫獄方張, 事情重大, 淑問如臯陶, 雖不可易得, 亦宜簡畀一時之才望, 以盡其按治之道, 而今乃不顧人器之如何, 以莫難任之職, 輕加於至無能之臣, 而不之恤焉, 聖朝官人之方, 豈容全無難愼, 一至於此也? 嚴召荐降, 不敢祗承, 席藁私次, 恭俟威譴. 伏乞聖明, 俯垂照察, 亟命鐫褫臣新叨判義禁之任, 回授可堪之人, 以重國政, 以安愚分, 不勝萬幸. 答曰, 省疏具悉. 今玆陞擢, 實循公議. 況卿以兩朝舊臣, 授今日之資, 豈亦過耶? 卿其安心勿辭, 從速行公.

영조 영조 1년 (1725년 雍正(淸/世宗) 3년 영조 1년 6월 영조 1년 6월 21일

승정원일기 595책 (탈초본 32책) 영조 1년 6월 21일 정해 55/38 기사 1725년 雍正(淸/世宗) 3년자질 부족과 鄭亨益과의 避嫌을 이유로 遞職을 청하며 罷職된 三司의 인원에 대해 裁量하기를 청하는 申昉의 상소

○ 大司諫申昉疏曰, 伏以臣之情迹, 本不宜復廁榮道, 而向者喉司之際, 一則感激恩數, 一則怵迫威命, 他不暇顧, 黽勉出肅, 不過爲少伸分義之計而已. 雖緣朝家多事, 未卽控籲, 而至於因仍蹲冒, 則實非初心, 捱過一旬, 每懷恧蹙. 不意此際, 諫省新命, 遽下於千萬夢寐之外, 臣於是驚惶震迫, 誠莫知措躬之所也. 竊念薇垣長席, 地望自別, 須其言議風采, 不負諫名, 然後方可以居是任也, 則固非如臣庸陋所可濫叨, 而且臣於是職, 人器不稱之外, 實有所萬萬難安者. 臣與大司憲鄭亨益, 不可不避之嫌, 卽通朝之所共知也. 見今討逆正急, 伏閤旣始, 而合辭之規, 必其兩司長官, 交接言語, 議定文字, 凡所以消詳往復者, 靡不周至, 然後方可無未盡之歎, 而至於傳啓之際, 尤必比肩聯武, 動靜必偕, 則臣雖愚迷, 其不可冒此嫌端, 周旋一席也, 決矣. 夫伏閤, 事體何等嚴重, 而區區私義, 旣難同事, 則不宜一刻虛帶, 以妨聖朝討逆之典, 此實不待臣陳暴, 而固是朝家所當急先刊汰者也. 噫, 此何時也? 君誣未雪, 國賊逋刑, 上下神人所共憤痛, 臣以討復之義, 前後披竭於紸纊之下者, 不知凡幾遭矣, 則感格聖聰, 克行天誅, 固臣平日之所自擬, 而今當百僚同聲, 三司齊籲之日, 跡阻咸造之班, 未得附名於其間, 事與願違, 祗益痛恨, 召牌降臨, 不敢坐違, 玆詣闕下, 拜章徑還. 伏乞聖慈, 特垂諒察, 亟許遞改, 仍命攸司, 勘臣違逋之罪, 使朝綱嚴而私分安, 不勝幸甚. 臣方自處之不暇, 則固不宜贅及他說, 而第於昨日三司多官之坐罷, 竊謂過矣. 夫諸臣之鎭日詣閤, 期回天聽者, 其嚴懲討之意, 較然明矣, 而若其所遭, 出於意外, 臺閣處地, 與他有異, 不欲卽進, 固有所執, 過守廉義, 何至深責, 而卒從例勘, 不少難惜. 至於兩司長官之特罷, 有若有何罪過, 不可原諒者然, 豈不有歉於聖朝待臺閣之道乎? 三司十餘人, 一時同罷, 景色不佳, 聽聞爲訝, 此不可不念也. 至於知申之事, 本出無情, 非料畢竟之至此, 則譴罷之罰, 不亦過乎? 國家處分, 貴在適中, 伏望聖明, 更加裁量焉. 臣無任惶霣戰悸之至. 傳曰, 旣移他職, 此疏還出給.

영조 영조 1년 (1725년 雍正(淸/世宗) 3년 영조 1년 6월 영조 1년 6월 22일

승정원일기 595책 (탈초본 32책) 영조 1년 6월 22일 무자 19/27 기사 1725년 雍正(淸/世宗) 3년본인의 사위인 金濰가 趙聖復의 推鞫을 청한 일과 관련이 있는 것 등을 이유로 遞職을 청하는 鄭亨益의 계

○ 大司憲鄭亨益啓曰, 臣於本職, 萬萬不稱, 瀝血控籲, 冀蒙鐫遞, 伏承聖批, 不惟不賜允可, 至以予意有在, 從速行公爲敎, 臣聞命惝怳, 罔知所措. 臣之倥侗陋劣, 到老益甚, 不知聖上, 何取於臣, 而寵擢之不足, 恩諭之至此耶? 臣誠感激洪渥, 糜粉難酬, 廉義一節, 有不暇顧, 玆敢抗顔舁疾, 祗肅恩命, 而第本府, 方有請鞫趙聖復連啓諸人削黜之啓, 而臣之女壻金濰, 以其時諫職, 亦參其啓, 臣於此啓, 有應避之嫌, 勢不可仍冒於職次, 請命遞斥臣職. 答曰, 勿辭.

영조 영조 1년 (1725년 雍正(淸/世宗) 3년 영조 1년 6월 영조 1년 6월 22일

승정원일기 595책 (탈초본 32책) 영조 1년 6월 22일 무자 45/27 기사 1725년 雍正(淸/世宗) 3년趙克亮을 本局의 哨官에 擬差한 일로 嚴批를 받았으므로 遞職해 줄 것을 청하는 張鵬翼의 상소

○ 刑曹參判張鵬翼疏曰, 伏以臣才本淺短, 性具闊疎, 而過蒙洪造, 冒當重任, 早晩僨敗, 可立以待, 私心憂悶, 固已萬萬矣. 玆者以本局哨官趙克亮擬差事, 致勤聖敎, 旣責以無嚴, 又命其改望, 臣於是, 不勝惶恐俟罪之至. 夫克亮之名出鞫招, 臣亦略聞, 渠以年少武夫, 固有不審行己之失, 然當初旣無推治之事, 臣愚死罪, 妄謂聖主之置而不問者, 若出於不欲深治之意, 則此與廢錮者, 似有間焉. 且其身手才具, 可合軍門, 而軍校之任, 異於實職, 雖罪罷未勘者, 例多調用, 則今亦舍眚取用, 恐或無妨, 故適會將官之有窠, 遂敢擬望以入. 區區愚意, 本出於體聖上無棄物之仁, 而未暇顧他矣. 今殿下責之以汲汲收用, 辭旨極嚴, 此莫非臣之無似, 濫叨匪據, 慮事未周, 觸處生疣之致, 惶縮屢日, 無地自容, 今始略暴危悃, 恭俟重勘. 伏乞聖明, 亟遞臣本兼諸任, 仍治臣用人不審之罪, 千萬幸甚. 答曰, 省疏具悉. 日昨判府[判付], 乃重邦憲, 亦嚴後弊也. 卿何過嫌? 卿其勿辭, 從速行公.

영조 영조 1년 (1725년 雍正(淸/世宗) 3년 영조 1년 6월 영조 1년 6월 22일

승정원일기 595책 (탈초본 32책) 영조 1년 6월 22일 무자 46/27 기사 1725년 雍正(淸/世宗) 3년病勢를 이유로 遞職해 줄 것을 청하는 洪致中의 상소

○ 兵曹判書洪致中疏曰, 伏以臣過福生災, 積勞成祟, 一病輾轉, 百症交作, 宛轉床簀, 㱡㱡欲絶, 鞫坐將設, 而輒煩頉啓, 庚牌荐降, 而不克趨承, 惶悶窮蹙, 求死不得, 方席藁私次, 恭俟威譴. 不料醜穢之狀, 至達於天聽, 旣令許解金吾, 又命內醫診視, 繼而有特頒珍劑之命, 其眷顧之恩, 愍念之意, 逈出常例, 藹然於辭敎之間, 此非賤分所當得於君父者, 臣雖糜粉, 何能上報其萬一哉? 伏地頓顙, 但有感涕之橫逬也. 念臣不肖無狀, 最荷聖明之知遇, 軍國重務, 咸萃於一身, 顧其才具淺短, 自知無稱塞之望, 唯以筋力奔走, 竭心奉公, 爲一分報效之圖矣. 不幸痼疾纏髓, 去死不遠, 區區自勉於平日者, 亦恐其不可期矣, 反顧初心, 秪益嗟悼. 卽今痢病, 固爲目前之急, 而絶粒旣久, 眞元虛脫, 昏暈喘促之症, 俱係危兆. 且左邊脚部, 自數月前, 已有牽疼之患, 近日以來, 一倍添劇, 骨節酸痛, 晝夜作苦, 痿痺無力, 幾於不遂, 登溷之際, 必待人扶杖支而後始起, 賴天之幸, 雖或得延微命, 終亦不免爲廢疾之人矣. 病情一向危毒, 無路自力, 昨日以文衡圈點, 天牌臨門, 而欲起還仆, 荐犯違慢之誅, 臣罪至此, 益無所逃. 目今百僚在庭, 日三陳請, 而臣獨跡阻班行, 未獲一陳微見, 此已萬萬不敢安, 而況臣所管, 俱是緊務, 一日瘝曠, 便有一日之害. 至於都目大政, 國之重事, 而緣臣病伏, 將不得設行於今月, 尤何可一任虛帶, 以增其妨賢廢事之罪也? 玆敢力疾草疏, 略申疾痛之號, 伏乞聖慈, 天地父〈母〉, 諒臣病勢之十分難强, 亟命鐫遞臣本兼諸任, 仍勘臣前後辜犯, 使得安意調治, 以尋生路, 不勝幸甚. 答曰, 省疏具悉. 今觀卿疏, 疾猶未瘳, 深用慮念. 卿其勿辭, 安意調理. 仍傳曰, 遣內醫看病.

영조 영조 1년 (1725년 雍正(淸/世宗) 3년 영조 1년 6월 영조 1년 6월 23일

승정원일기 595책 (탈초본 32책) 영조 1년 6월 23일 기축 20/24 기사 1725년 雍正(淸/世宗) 3년承旨의 배척을 받은 데 대해 해명하고 遞職해 주기를 청하는 金取魯의 상소

○ 右尹金取魯疏曰, 伏以臣冒當言地, 絲毫無補, 僨誤職責, 自速譴罰, 縮伏省諐, 分甘棄捐, 不意甄敍旋降, 除旨繼至, 臣又驚惶震越, 靡所容措. 當此庭籲鎭日大論方張之時, 固當卽日出肅, 進參末班, 而第臣於大臣筵奏, 實有所萬萬悚惕者. 筵席語秘, 雖未得詳, 仄聞陳達辭語, 頗爲嚴峻云, 蓋大臣之意, 討復爲重, 區區嫌端, 有不可顧. 臣之迷見, 討復雖重, 廉義一節, 不容放倒, 各有所執, 非敢自是, 而臣本天性狷隘, 凡於處義之方, 不能循用活法, 況臺諫處地, 與他自別, 一有人言, 尤難苟冒. 日昨承宣之斥, 極涉非常, 詣臺自列, 豈所樂爲, 而至於反覈議己之人, 非臣意慮之所及也. 避辭書傳之際, 始承召入之命, 臣雖欲中輟承命, 其勢末由, 荐違天牌, 俱有委折, 誠非無端故犯之事, 而終不見諒於同朝. 其所論罪, 非比規責, 揆以邦憲, 合置重典, 而獨蒙殿下之曲賜矜敍, 初旣許以入對引避, 容臣自處, 畢竟勘斷, 又止罷官, 纔經兩宿, 恩命荐降, 臣雖至愚, 寧不知感? 然罪重而罰輕, 罰輕而恩深, 是誠回罪而爲寵, 匪榮而伊懼, 何可以事在旣往, 官已改易, 而不恤譏謗, 唐突趨承乎? 宥過肆眚, 固是聖朝之德意, 而貪榮忘恥, 亦關卿士之名行, 此臣所以反復揣量, 終難冒進者也. 伏惟聖明, 天地父母, 特垂仁恩, 亟遞臣職, 以爲臺閣誤事者之戒, 以懲人臣慢蹇者之習, 使朝綱振肅, 賤分粗安, 不勝千萬幸甚. 答曰, 省疏具悉. 承宣之言, 卿等之擧, 予俱以爲過矣, 而事已往矣, 何必追嫌? 卿其勿辭, 從速察任.

영조 영조 1년 (1725년 雍正(淸/世宗) 3년 영조 1년 6월 영조 1년 6월 23일

승정원일기 595책 (탈초본 32책) 영조 1년 6월 23일 기축 21/24 기사 1725년 雍正(淸/世宗) 3년時敏堂에 鄭亨益 등이 입시하여 柳鳳輝 등 다섯 역적들을 懲討하는 문제, 韓世良에게 孥籍의 법을 시행하는 문제, 尹志의 絶島安置 등에 대해 논의함

○ 六月二十三日午時, 上御時敏堂. 三司請對入侍時, 大司憲鄭亨益, 同副承旨柳復明, 執義愼無逸, 掌令趙命臣, 持平韓德厚, 獻納蔡膺福, 校理洪鉉輔·徐宗燮, 副校理李箕鎭, 正言崔道文·崔命相, 假注書朴致文, 記事官李度遠, 記注官陳翼漢. 大司憲鄭亨益, 執義愼無逸, 掌令趙命臣, 持平韓德厚, 獻納蔡膺福, 校理洪鉉輔·徐宗燮, 副校理李箕鎭, 正言崔道文·崔命相所啓, 今此五賊之罪惡, 前後三司守閤之啓, 百僚籲庭之辭, 臚列無餘, 而殿下一向牢拒, 尙不允許, 臣等益不勝抑鬱之忱. 噫, 儲位旣建, 名分大定, 而顯言駁正, 敢售動撓之心, 奏使出來, 封典已完, 而粧出虎賊復逞陰害之計, 此鳳輝之所以爲逆也. 代理命下之後, 陰懷不平, 至發國必亡之悖說, 先王大漸之日, 必欲掩諱, 終無侍藥廳之請設, 甚至黨助逆鏡, 情迹陰譎, 此光佐之所以爲逆也. 喋血行盃之句, 視若尋常, 門生國老之說, 意在脅制, 實與賊耉·逆輝同一心腸, 此泰億之所以爲逆也. 泰耉則首創嫌字, 釀成禍根, 潛入北門, 肆行凶計, 敢又援引梁獄, 誣聖躬於罔測, 錫恒則移鞫本府, 鍜鍊誣獄, 騰[謄]奏彼國, 張大僞勳, 至請勿書獄招, 置殿下於黯黮, 論其罪惡, 莫非逆也. 此輩或有顯售凶圖, 手脚盡露者, 或有陰蓄異志, 情節難掩者, 而其危逼殿下, 罪關宗社則一也. 負犯旣重, 邦憲至嚴, 宜卽顯施典章, 以謝國人, 而殿下容忍太過, 遲回不決, 一則曰予有所執, 一則曰但守初志, 竊恐殿下此敎, 大非臣等之平日所望於殿下者也. 夫小諒曲信, 本非人主所必守, 況惡逆如此輩, 罪犯如此輩, 神人所共憤, 天地所不容, 則殿下豈可以區區之信, 强拂一國同仇之議乎? 揆以三尺, 斷不可一刻容貸, 請鳳輝, 亟正邦刑, 光佐·泰億, 竝姑先絶島圍籬安置, 泰耉, 依賊黯例, 亟施孥籍, 錫恒, 亦令王府, 快施孥籍之典. 上曰, 已諭於連日庭請. 三司伏閤之批, 須勿强煩焉. 鄭亨益曰, 小臣有所懷, 故玆以敢達. 五凶難赦之罪, 殿下旣已洞燭, 而近日伏閤庭請之批, 或以已諭予意毋煩, 或以勿復强煩爲敎, 臣等不勝抑鬱焉. 近來疏批及筵敎, 或曰群奸, 或曰群小, 此則殿下於諸賊逆節, 旣盡照察, 而一向牢拒, 臣等豈忍與此賊, 共戴一天乎? 卽今大臣, 率百官庭請, 三司連日伏閤陳請, 此其一國共公之論, 豈有私讐而然也? 殿下若不以輝賊謂逆, 明白下敎, 則臣等當有逐條奏達之語矣. 愼無逸曰, 鳳輝等罪惡, 憲長所達, 詳盡無餘, 臣別無更達之語, 而未知殿下, 以此輩謂非逆耶, 抑知其眞逆, 而姑無曲貸, 不忍遽允耶? 尙無明白下敎, 群下莫不抑鬱矣. 前後聖敎, 輒以誠信爲敎, 聖人云, 言不必信, 惟義所在. 殿下陳疏救輝事, 及拜相時事, 元無可守之信, 設謂之信, 而不以大義裁之, 則所謂信者, 非信也, 若以大義裁之, 則信在其中. 殿下惟思大義, 亟賜允可, 是臣等之望也. 上曰, 儒臣, 曾已出入筵席, 而其餘皆未經入侍, 次次各言職姓名可矣. 無逸起伏曰, 小臣, 執義愼無逸也. 仍達所懷曰, 聖敎提擧鳳輝疏, 以爲非逆, 而臣則以爲, 此有一言可辨者. 君臣之分, 至嚴至截, 以殿下旣定儲位, 名分大定之後, 爲人臣子者, 何敢爲此疏乎? 殿下聖學高明, 博通史牒, 千古載籍以來, 其有人臣駁論儲君者乎? 以此推之, 則其逆與匪逆, 可以一言辨之矣. 臣等守閤屢日, 連呈啓辭, 而誠意淺薄, 未能感回天聽, 今日請對, 庶冀準請, 而非逆之敎, 出於意外, 尤爲悶迫抑塞矣. 廓揮乾斷, 夬正王法, 是臣等之所望於殿下者也. 亨益曰, 殿下於頃日筵中, 以守信爲敎. 信者, 天下之大義, 法者, 萬世之信, 殿下不可以一時之信, 不可輕改祖宗之典法, 以向時拜相時予心一也爲敎, 其時則鳳輝罪狀, 朝廷無臚列之人, 今則逆節彰著無餘, 爲殿下臣子者, 孰不沬血飮泣, 齊聲請討, 爲人君者, 豈可輕改三尺之典乎? 命臣起伏曰, 小臣, 掌令趙命臣也. 仍達所懷曰, 長僚及亞長, 旣已盡達, 臣無容更贅, 而第今此合辭齊籲, 凡幾日矣, 而殿下一向牢拒, 終靳兪音, 群下誠抑鬱矣. 臣等誠淺辭拙, 不能感回天聽, 而但鳳輝罪狀, 不待臣之仰煩, 而殿下固已洞燭無餘矣. 旣已洞燭, 則雖以曲信, 欲推好生之德, 三尺至嚴, 決不可容貸矣. 德厚起伏曰, 小臣, 持平韓德厚也. 仍達所懷曰, 殿下於五賊, 宜卽夬斷, 而一向靳允, 臣等誠不勝抑鬱. 夫五賊罪惡, 前後筵奏, 近日庭請及三司之啓, 已盡臚列, 而殿下如是持難者, 無乃猶有所未盡燭者耶? 夫輝賊凶逆, 只渠一疏, 可爲斷案, 儲位旣定, 慶關宗祊, 爲人臣者, 如欲陳疏, 則分義道理, 固當先致賀意, 而輝疏則略無賀語, 怒氣勃鬱, 首尾噴薄, 謂聞臺臣之疏, 而不勝驚遑憂惑. 夫臺臣之疏, 出於爲宗社大計, 則何爲而謂之驚惑耶? 當時事, 雖在未建儲之前, 天命人心, 將何歸矣, 而敢有異議? 況大策旣決, 則雖一日之間, 君臣之分已定, 渠何敢如是疏斥, 有若彈駁庶官者然哉? 至於中間所引己巳一節, 已萬萬絶悖, 下段斷自宸衷之說, 尤極陰慘, 此乃聖考遺旨, 慈聖手旨, 則夫豈不斷於宸衷, 而其言如是? 此非但誣先王也, 實上誣兩聖, 只此一言, 豈非可以結案者乎? 以光佐·泰億事言之, 其前後和應, 百計排布, 論其罪惡, 與耉·輝少無異同. 泰耉則只一嫌字之說, 足爲斷案, 其言曰, 爲人臣子者, 安乎不安乎? 此已死有餘罪, 而其北門潛入, 尤爲難貰之罪也. 錫恒, 其罪有不可殫記, 而自上若不覽壬寅四月十五日鞫廳引對日記, 則其萬萬凶慘之狀, 可以明知矣. 上曰, 日記云何? 德厚曰, 上段語, 自上每不欲聞如許說, 臣不忍提達, 而下段有曰, 內間之事, 甚可畏也. 夫內間事可不云者, 是何意耶? 上曰, 上段云何? 德厚曰, 霍顯之說, 有之矣. 今此五賊罪名, 彰著無餘, 寧可一刻容貸? 惟願速降處分, 夬正王法焉. 膺福起伏曰, 小臣, 獻納蔡膺福也. 仍達所懷曰, 五凶之罪, 憲長旣皆陳達, 伏閤庭請之啓, 亦皆臚列無餘矣, 臣等之爭執, 豈有私惡於彼輩而然哉? 凡於下敎中, 每曰守信爲敎, 書云, 無以小害大. 殿下豈以小信害大義哉? 國人皆曰可殺, 然後殺之. 聖訓孔昭, 今也, 大臣率百官庭籲, 三司連日守閤陳請, 此豈非國人皆曰可殺, 然後殺之之意耶? 鉉輔曰, 五賊之罪狀, 諸臣旣已陳達, 臣別無更達之事, 而近來批旨中, 或有勿煩·毋庸强煩等敎, 五凶旣有貫盈之罪, 而三尺至嚴, 殿下雖欲容貸, 不可得矣, 爲臣子者, 爲君父不能辨誣, 則何敢擧顔於朝端乎? 伏願殿下, 快施王法, 使亂臣賊子, 有所懲畏焉. 宗燮曰, 五凶惡逆之罪, 入侍諸臣, 畢陳無餘, 臣不必更爲臚列, 而殿下若以五賊之罪, 謂之非逆則已, 旣已洞燭其難赦之罪, 而一向靳允, 抑鬱悶歎, 不知所以仰對也. 夫國家典刑, 不可以小信廢大義, 至於輝賊, 則以向日之疏, 難於失信, 而今則殿下君臨一國, 與在儲位時, 稍有間矣, 決不可容護亂賊, 以貽國家無窮之害. 惟願殿下, 速賜處分焉. 箕鎭曰, 五賊之罪, 諸臣縷縷陳達, 小臣更無可言者, 而愚衷所激, 尤有所痛迫者. 蓋五賊無罪, 而諸臣如是陳請, 則當受陷人惡逆之罪, 不然則自不容天地之間, 殿下君臨億兆, 緩忽於綱常彝倫, 則將何以臨御乎? 不爲是是非非, 則黑白倒置, 陰陽混淆, 將至於莫可收拾之境矣, 豈不大可懼哉? 臣出入講席, 仰揣聖學之高明, 退出而與僚員相賀而心抃曰, 今我聖上, 洞燭義理之大頭䐉, 至於討逆, 似無啓語之煩聒聖聰, 而一啓二啓, 每示訑訑之色, 臣未知聖意之果何擧, 而臣等雖碎首丹墀, 不得請則不可退, 恭俟甘心就死而已矣. 道文起伏曰, 小臣, 正言崔道文也. 仍達所懷曰, 五賊罪狀, 諸臣旣已陳達, 臣不必更爲疊床, 而殿下每以信之一字爲敎, 臨億兆之君, 不可守小信, 罪關宗社之賊, 不能斷以三尺, 一例容護, 有若微眚薄過者然, 臣竊抑鬱焉. 庭請伏閤, 今幾日矣, 而天聽愈邈, 終若不得請, 則臣等期於碎首丹墀, 殿下特加三思, 宜允三司之請矣. 亨益曰, 小臣, 屢次陳達, 極爲惶恐, 而臣之駑劣無似, 猥忝風憲之長, 觸處生疣, 而至於討復之義, 不得準請, 則將何顔面, 更立於朝端乎? 若知其惡逆, 而不嚴懲討, 則人謂其國何如耶? 魯論云, 小不忍則亂大謀. 聖上雖有好生之德, 至於討復之義, 則不可不嚴, 而昨於庭請之批, 有不忍聞之敎, 使之提起不忍聞之說者, 其逆節何如, 而一向牢拒? 今日若不得準請, 則雖碎首丹墀, 決不敢退出矣. 光·億·耉·恒之事, 持平之所達, 詳盡矣. 今日二賊栫棘之律, 可謂末減, 而猶且堅執, 臣等豈有私讐於彼輩而然哉? 誠以君誣未雪, 國賊未討故也. 卽今朝著之景像如此, 爲臣子者, 豈敢安於心乎? 命相起伏曰, 小臣, 正言崔命相也. 仍達所懷曰, 五賊事, 諸臣皆已陳達, 臣亦別無所達, 而伏閤庭請, 非止一再, 而殿下一向牢拒, 群情莫不抑鬱. 蓋治世則嚴於討復, 故三綱敍, 衰世則不嚴於討賊, 故國隨以亡, 殿下豈以區區小信, 容護五賊乎? 臣等雖碎首天陛, 期於準請矣. 柳復明曰, 百僚咸造, 三司齊籲, 可想其一國大同之論, 殿下雖欲涵貸, 有不可得矣. 此賊終逭天誅, 則亂逆何所懲畏乎? 伏乞亟允所請, 以洩輿憤焉. 上曰, 前後批旨及筵中, 罄悉予意, 更無可言矣. 但鳳輝疏中, 斷自宸衷之說, 甚可怪矣. 槪覰破其心腸, 莫非傾軋廷臣之意, 豈眞有逆心而然也? 鏡·虎之變書, 以鳳輝爲機括云爾則可, 直謂之逆則不可, 其疏語眞出逆心, 則至於伏閤庭請之境, 而豈有不聽之理? 第二件事, 予以爲過矣. 是中有非, 非中有是, 以未超群小爲案, 則似可矣, 以巨魁論啓, 則終始爲過矣. 逆鏡之疏, 皆自妖儉出, 而其時滿庭臣僚, 不以爲非斥, 若以此爲斷案則可矣, 而第禍色滔天之時, 豈可以一人之言, 得行於其時耶? 至於合啓中, 侍藥廳不設之事, 俗談云, 他人之說, 言之易矣, 正謂此也. 自先朝, 侍藥廳則有不可輕易設之矣, 泰億, 其時若不仕則可矣, 見其喋血行盃等文字, 而不言, 雖使此時之人當之, 見而默默者, 間或有之矣. 門生國老之說, 李義淵疏, 始得見之, 而斯言之玷, 不可磨也. 非白圭三復之人, 而有斯言之玷, 不須怪矣. 以此盡歸之於惡逆, 則非上古之氣象也. 自天子達於庶人, 守信則一也. 今於鳳輝事, 予在邸時, 旣有救疏, 今豈登極, 而用一律可乎? 區區此志, 已定於中心, 卿等之不諒, 胡至於此也? 亨益曰, 下敎如此, 臣等不勝抑塞矣. 鳳輝豈爲非逆耶? 其疏所引霍光擅廢立, 無人臣禮四字, 極爲凶慘矣. 德厚曰, 其所以傾軋縉紳, 非謀危殿下之張本乎? 設若只出於傾軋, 其禍至於屠戮忠良, 大殺善類, 殺人者死, 自是法典. 又況其疏, 一字一句, 無非逆也. 殿下所謂不知其逆心者, 臣實未解也. 臣誠死罪, 聖上當日事, 臣則以爲失當, 殿下初疏則出於眞心也, 其後之疏, 强而救之, 又復拜相, 殿下此處分, 未知其得當也. 在潛邸時, 則雖不害爲大聖人包荒之量, 今君臨一國, 其罪關宗社之賊, 決不可以小諒曲信而私護也, 決矣. 上曰, 今日所爭之啓, 予終未知其得當也. 亨益曰, 其時鳳輝請鞫之啓, 先朝旣已允從, 在殿下治討之道, 比諸先朝, 尤爲較重矣. 一國臣民, 咸戴我殿下, 豈可使謀危殿下之賊, 一日容貸於覆載之間乎? 卽今百司廢坐, 抛却民事, 蓋以宗社之賊, 未討而然也. 若不速賜處分, 則民憂國計, 亦何暇念乎? 箕鎭曰, 殿下每以傾軋廷臣爲敎, 求其生於必死之地, 其跡則雖似傾軋, 其心則危逼儲君, 言雖出善, 而若侵犯君上, 則難免三尺之典, 而謀危儲位, 樂禍凶國者, 豈非逆乎? 其時艱虞溢目, 宗社危於綴旒, 三宗血脈, 惟殿下一身, 而沮敗大策, 傾軋廷臣, 果非逆乎? 一篇精神, 無非惡逆中出來, 其疏中所謂處分已定, 無用更議者, 可以東可以西之意也. 一自定策之後, 跛躄莫不舞蹈, 而彼鳳輝, 獨何心腸, 少無欣抃之心, 而乃爲此不道之語耶? 其時處事, 如有疎率之擧, 則陳疏規諫, 亦或一道, 而不此之爲, 乃以遵遺敎稟慈旨, 光明正大之事, 敢謂之忙急草率, 至請斷自宸衷, 爲人臣而豈忍爲此耶? 殿下明睿所照, 發前人之所未發, 豈昧於此等義理, 而曲施好生之德於難赦之逆臣, 天討有罪之意, 果安在哉? 三尺至嚴, 神人齊憤, 此而若不依律處斷, 則我東禮義之邦, 將入於夷狄禽獸之域矣, 可不懼哉? 德厚曰, 其疏雖曰傾軋, 而其禍至於妖婢逆宦而極矣. 天佑宗祊, 儲位早建, 則君臣之分已定, 爲臣, 敢爲此危逼之言乎? 傳曰, 君之路, 尙不敢齒. 又曰, 指斥乘輿, 謂之不道. 況敢以疏侵逼乎? 此非逆而何? 宗燮曰, 名號旣定之後, 君臣之分至嚴, 爲人臣而敢爲此不道之言者, 究諸前史, 其果有之乎? 妖儉之事, 輝實啓之, 則輝非巨魁而何? 殿下雖欲容貸, 今日臣子, 思欲寢皮而食肉矣. 復明曰, 不但三司執法之論, 至嚴且重, 八域臣民, 皆知其輝賊之不可容貸矣. 鉉輔曰, 輝疏, 雖出傾軋, 而傾軋定策諸臣者, 此非謀危殿下之計乎? 祖宗三尺之典, 不可以偏私, 有所撓屈, 速賜允從, 是臣之望也. 箕鎭曰, 君臣之分, 如天地之截嚴, 誓死力爭, 殊甚妄矣, 然臣等所執, 古今之通義, 春秋之大法, 殿下所執, 不過區區之小仁, 臣等不顧他事, 而閱月爭執, 伏願殿下, 快正鳳輝之罪, 以洩神人之憤焉. 無逸曰, 君臣分義, 至嚴且截, 名號旣定之後, 爲臣子者, 少無欣抃之心, 而敢爲此謀危之計乎? 殿下聰明睿智, 博通古史, 豈有如鳳輝之惡逆者乎? 臣等連日守閤, 而誠淺辭拙, 不能感回天聽, 今日請對, 蓋出於萬不獲已, 伏願殿下, 廓揮乾斷, 快賜處分焉. 命相曰, 傾軋庭臣, 豈非謀危聖躬之事乎? 殿下其時一疏, 不過區區小仁, 臣僚今日之請, 乃是堂堂大義, 則期於準請而退矣. 命臣曰, 殿下聖學高明, 歷觀前史, 豈有如鳳輝之凶逆者乎? 名號未定之前, 則人臣論列意見於邦國大計, 未爲不可, 而儲位已建, 名分旣定之後, 則爲人臣子者, 義當延頸愛戴而已, 豈敢萌不平之心, 筆之書而爲驚遑憂惑之說, 以動人心, 以逼國本乎? 論其情迹, 非逆而何? 殿下以潛邸時, 與今日予意一樣爲敎, 臣則以爲, 事體逈異, 有不然者. 昔唐太宗, 責龎相壽之言曰, 朕, 昔爲秦王, 爲一府作主, 今爲天子, 爲四海作主, 爲四海作主, 則不可偏與一府恩澤. 唐宗雜伯之治, 不宜援論於聖明之世, 而其言則誠有可取者, 故臣敢仰達矣. 殿下在潛邸時, 以事關自己爲敎, 而容貸之, 不害爲聖德, 而至於今日, 殿下爲宗社神人之主, 則罪關宗社之罪人, 一斷以王法而已, 豈可以事關自己爲嫌, 而屈三尺之至嚴乎? 唐宗之以秦府與天子時謂有事體之不同, 則殿下之以潛邸與今日, 事體一樣之敎, 臣所未解也. 上曰, 予意則不然, 予在邸時陳疏救輝, 若有計較之心而陳疏, 則便是私意也. 今升寶位, 宜施王章, 而姑有容貸之心, 則亦私意也. 掌令所謂唐宗之說, 誠好矣. 予才閱綱目, 適見此語, 心以爲好, 今之所達如此, 誠甚好矣. 博施濟衆, 堯·舜其惟病諸, 則顧此否德, 今何敢比擬於大聖人行事乎? 命臣曰, 事事而出於計較者, 亦私也. 縷縷聖敎至當, 而至於討復大義, 豈可以私意, 參錯於其間哉? 罪關宗社之賊, 決難容貸矣. 箕鎭曰, 殿下在邸時上疏當否, 非所擧論於今日也. 爲天子而惠及四海, 民爲同胞, 至於偏邦, 次次有異矣. 以太宗事引諭, 不知其爲襯着, 而以輝事言之, 亂臣賊子, 人得以誅之, 雖輿臺下賤, 皆知其亂賊之必討, 爲今日臣子者, 爲君父不能討賊, 不但負譏於天下後世, 抑恐貽累於則哲之明也. 爲臣子而罪關宗社, 則以周公之大聖, 誅管·蔡而不以爲嫌, 殿下於鳳輝, 何至今靳允也? 伏願殿下, 平心徐究, 但思義理之當否焉. 德厚曰, 臣極知其惶恐, 而竊謂聖敎差矣. 民吾同胞云者, 卽仁人之心, 物我無間之謂, 而非所論於凶逆也. 是故以堯·舜之仁德, 誅殛四凶, 孔子, 大聖人也, 誅小正卯, 周公, 誅管·蔡, 彼群聖人, 豈不知同胞之義, 而至於罪犯之人, 則不能容私, 今此同胞之語, 寧可論於如輝賊輩惡逆乎? 上曰, 同胞之說, 非所以引諭於今日也. 鳳輝眞有逆心, 而予陳疏, 則予之所以救之者, 非正大也. 予心則與陳疏之時一樣矣, 有何更言之事乎? 亨益曰, 輝罪若不至大段, 則其時豈有鞫問之敎乎? 上曰, 其時設鞫之命, 終爲還寢, 故有此敎耳. 亨益曰, 其時亦知其爲惡逆, 故至發鞫問之啓矣. 箕鎭曰, 聖敎中, 以當初疏救, 而到今允從, 非誠實底道理爲敎, 臣愚以爲, 其時陳疏救解, 槪出於謙悒之心, 而臣意則終未知其得當也. 但此賊, 付之朝廷公議, 而殿下欲守區區小信, 有此意外之敎, 此亦私也. 惟願殿下, 察於人心道心之間, 而凡於施措之間, 裁之以義理焉. 上曰, 雖凡人, 有自然之良心, 七情之中, 喜怒哀樂, 非聖人則不中於理, 而至於此事, 不由於喜怒而發也. 兩司合啓之始發也, 予非所以强拂公議而然也, 或有所計較之心, 而尙今靳允, 則是亦私意也. 自合啓至庭請之境, 而至今不允者, 予心一也. 君臣猶父子, 豈有隱諱之言乎? 自初至今, 斷無計較之心, 卿等須體予意, 勿復强煩. 箕鎭曰, 君臣猶父子之說, 臣等不勝感泣, 而輝賊旣無可殺之罪, 則臣等何敢苦口力爭乎? 惟彼五凶, 無可殺之罪, 而臣等猶且爭執, 則臣等自不免陷人惡逆之律矣, 將何顔面復立於朝端乎? 爲臣子者, 當儲位已定之後, 敢以不道之言, 如是敲撼, 非逆而何? 此而若不嚴懲, 則亂臣賊子, 將無所懲畏, 而土崩瓦解之患, 迫在朝夕, 我國之所支撑, 惟禮義名分, 則一壞之後, 將何以臨御萬民乎? 臣等言辭拙訥, 不能感回天聽, 使三百年維持之禮義, 乖損無餘, 臣等雖被陷人之律, 亦不敢辭矣, 惟殿下深思而明賜處分焉. 德厚曰, 鳳輝疏語, 首尾皆逆心也. 殿下燕居之時, 從容披覽, 則可知其難赦之罪矣. 宗燮曰, 殿下以鳳輝之罪, 不至大辟爲敎, 臣愚死罪, 以爲殿下未免失言矣. 古聖人一言喪邦之訓, 不可不念, 而每下寬貸之敎, 輝賊若不嚴討, 則國不得爲國, 而日後之弊, 有不可勝言矣. 箕鎭曰, 僚員所達一言喪邦之語, 誠爲切實, 惟聖上加念焉. 殿下每以好生之德, 容護亂賊, 而今則以不至死罪爲敎, 尤不勝抑鬱矣. 亨益曰, 頃日答館儒之疏批, 有討復之敎, 而今日此敎, 實是萬萬意外, 收還此敎, 恐不可已也. 上曰, 向日大臣二品以上入侍後, 輝疏予三復披覽, 則無他深意, 今憲臣所達, 過激矣. 鏡·虎之逆, 沐浴請討, 猶或可也, 今日之所論啓, 似爲鳳輝之冤矣. 亨益曰, 頃日入侍時下敎曰, 予有所執, 今則曰非逆, 臣實未曉聖意之所在也. 箕鎭曰, 擬律鳳輝之罪, 亦次律矣. 上曰, 第二件事論啓, 謂之次律宜矣. 一件事, 方以正刑爭執, 此豈次律乎? 鉉輔曰, 僚員所達次律之言, 失言矣. 無逸曰, 一國公共之論如此, 快揮乾斷, 速賜處分焉. 鉉輔曰, 鳳輝實非逆, 而臣等論以逆律乎? 非特傾軋廷臣, 實謀危殿下, 豈非逆乎? 上曰, 謀危之說甚過, 謂之侵逼則可矣. 以輝之上疏觀之, 謀危之說, 予未知穩當也. 無逸曰, 侵逼君父, 非逆而何? 上曰, 儒臣所達, 誠過矣. 鳳輝鞫問之事, 大行朝旣已中止, 其時中止之事, 又何提起於今日耶? 宗燮曰, 其時中止, 非爲無罪而止之也. 箕鎭曰, 其後鏡·虎之禍變大起, 鳳輝之逆節, 彰著無餘. 其時賓廳之啓雖停, 而今日請討之擧, 斷不可已. 臣等雖被陷人惡逆之律, 決不可退矣. 宗燮曰, 鏡·虎之變, 旣由於鳳輝, 則此豈非逆魁乎? 其時討復之論, 猶或少緩, 而在今日則尤不可忽也. 復明曰, 其時三司請討之啓, 終始不停, 豈有中止之事乎? 膺福曰, 傾軋定策大臣, 誣逼聖躬, 則逆心彰著無餘. 春秋有誅心之法, 則此豈可容護之賊乎? 臣等之意, 則殿下雖以好生之德, 每下勿煩之敎, 今日非逆之敎, 實非平日所望於殿下者也. 鉉輔曰, 以一國大同之論, 鎭日力爭, 而今日則以非逆爲敎, 此非臣等平日所望於殿下者也. 上曰, 今日所爭之事, 卿等雖云大公至正, 其中亦有所覺之事, 人雖曰眞逆, 而豈有一毫可疑之端乎? 自有後世之公議矣. 亨益曰, 人君之一言一動, 左右史無不詳記, 以垂後世. 今日所爭之論, 雖以殿下之尊, 決不可不從, 雖以臣僚之卑, 而不得請, 則不敢退. 非逆之敎, 勿書之意, 分付左右史似可矣. 上曰, 不然矣. 其時陳疏拜相, 予心則一也. 今日勿書之敎, 似非出於誠實, 有何分付之事乎? 箕鎭曰, 憲長所達, 恐未得當矣. 人君言語之間, 雖有失言之事, 豈有分付史官勿書之事乎? 殿下今雖曰非逆, 天意悔悟, 而快爲正刑, 則此實聖德事也. 若不嚴懲討, 則無以有辭於後世之君子矣. 蓋因賊輝之一疏, 內有儉賊妖婢之變, 外有鏡·虎諸賊之變, 論以春秋之法, 決不可容貸矣. 若或認賊爲忠, 淹延歲月, 則人不人國不國, 而其流之害, 有不可勝言. 言念及此, 飮泣痛迫而已, 臣等將何顔面, 忝居三司之列, 以事我殿下乎? 鉉輔曰, 侵逼聖躬等事, 非逆而何也? 德厚曰, 初雖不知其爲逆而容貸, 今始知其爲眞逆而正法, 豈不有光於聖德耶? 知人則哲, 惟帝其難之, 其初之不知爲逆, 固無足怪矣. 宋臣司馬光, 以仁明武三德, 陳戒其君, 所謂仁者, 卽至公無私也, 明者, 無幽不燭之謂也, 武者, 剛斷也. 今殿下旣知五賊之爲逆, 而拘於小仁, 以私意容護, 不可謂之至公也. 殿下若初不知此輩之爲逆, 則已非明也, 旣知之而不知所以罪之, 又非明也. 臣竊觀, 殿下英睿出天, 大明普燭, 則於此輩罪逆, 萬無不知之理, 而一向靳允, 遲回不決, 其與剛斷遠矣, 臣惶恐敢達. 道文曰, 臣等以輝事, 連日伏閤力爭, 今又入對請討, 而今日下敎, 有若微眚薄過者然, 臣實慨然也. 上自縉紳, 下至輿卒, 皆曰亂逆可討, 則此實秉彝之天也. 殿下捨己從人, 特允群請, 是一國臣民之望也. 辛丑一疏, 出於建儲之後, 則動撓國本之計, 非出逆心乎? 殿下以輝賊, 認以非逆, 則今日在三司之列者, 亦未免陷人惡逆之律, 以何顔面, 復立於殿下之朝乎? 以殿下之明聖, 豈不知惡逆之必討, 而一日二日, 一向靳允, 臣不勝抑鬱焉. 今日朝廷, 如無黨論, 則輝豈一日在天地之間, 而殿下尙以黨論疑之, 臣實莫曉聖意之攸存也. 德厚曰, 唯仁人, 能好人能惡人, 逬諸四夷, 不與同中國. 此言仁然後, 至公無私, 能善善惡惡也. 今殿下於此輩, 旣知其爲逆, 而容忍太過, 尙令假息於覆載間, 此於經訓何如也? 惟願殿下, 深察義理而處之, 夬準群下之請, 是臣之望也. 道文曰, 臣等與輝賊, 旣無私讐, 大臣之率百僚庭籲, 實出於春秋討復之義, 而誠意淺薄, 不能感回天聽. 聖上博通經史, 深究義理, 臣等何敢諉以聖批之靳允, 而猝停大論乎? 惟願卽賜處分, 以慰擧國臣民之望焉. 上曰, 正言言辭激切, 深用嘉尙, 而第靳允, 意有所在, 難於允從矣. 道文曰, 臣之言辭, 豈能激切? 但知君臣之分截如天地而已. 輝於建儲之初, 突出陳疏, 沮敗大策, 以至八路章甫, 陳疏請討, 則一國公共之論, 推此可知, 而殿下之容護至此, 亂臣賊子, 將何所懲畏乎? 亨益曰, 臣如是陳達, 極爲惶恐, 而臣本病未差, 添得瘧疾, 今日當次, 方有始痛之漸, 而氣息淹淹. 本府啓辭, 令次官進讀, 何如? 上曰, 依爲之. 無逸進讀傳啓. 大司憲鄭亨益, 執義愼無逸, 掌令趙命臣, 持平韓德厚所啓, 請疏下六賊, 竝命亟正邦刑. 措辭見上 上曰, 勿煩. 又所啓, 請命有司, 亟擧世良孥籍之典, 以伸王法. 措辭見上 上曰, 勿煩. 又所啓, 請尹志絶島安置. 措辭見上 德厚曰, 此啓尤不可不允從, 而至今靳允. 凡臺閣論啓, 必收採一國公共之論, 無一毫差爽, 宜卽允從. 經久爭執之際, 非但分義惶悚, 在君上之道, 可從而不從, 則公議不得以伸矣. 上曰, 就商之子, 但有志乎? 無逸曰, 尹志情狀絶痛, 罪惡已彰. 殿下只當論其罪之當否, 不當問其兄弟有無也. 命臣曰, 以就商爲父, 而其子豈有可恕之理乎? 今此勘律, 可謂末減, 而猶且靳允, 臣等不勝訝惑焉. 上曰, 就商若承款而正法, 則三尺至嚴, 其子決不可容貸矣. 但出於廷玉之招, 故允從矣. 今忽忍杖徑斃, 未承服罪人之子, 竝施流竄之律, 是向來奸凶之餘套也. 至今靳允, 豈爲强拂臺議而然也? 德厚曰, 就商之凶逆狼藉, 雖不承款, 論其罪狀, 則孥戮亦可. 若就商承款, 則其子自在孥籍中, 元無可論, 而今者事, 則本非就商連坐, 自是渠之罪也. 其從兄方在鞫獄中, 渠則揚揚赴擧, 大張風樂云, 此已見其倫理滅絶. 況就商之凶謀陰計, 無非志之所爲, 斷不可不從矣. 上曰, 執義俄雖有所達, 而予之問兄弟有無者, 槪欲徐爲處分之意也. 命臣曰, 尹志以向來事言之, 其從兄慤, 方在鞫廳時, 席藁俟罪可矣, 而揚揚赴擧於討逆之科, 三日遊街, 自同平人, 論其罪犯, 則聖明之世, 何可一刻偃息於輦轂之下乎? 上曰, 俄已言之矣. 斃於杖下, 與正刑有異, 而志之罪狀, 則不可不施島配之律, 從後當有處分矣. 箕鎭曰, 聖明下燭志之罪狀, 有從後處分之敎, 從諫如流之盛意, 群下孰不欽仰? 向來就商之所爲, 皆志之指揮也. 從後處分之敎, 槪出於待渠父埋葬, 此莫非仁厚之盛德, 而臣愚以爲, 先允臺啓, 埋葬後催促發配, 似可矣. 鉉輔曰, 旣已埋葬云矣. 上曰, 埋葬云耶? 德厚曰, 只隨其罪犯, 可允則允之, 豈可問埋葬與否也? 上曰, 徑斃杖下, 又不埋葬, 故如是下敎矣. 儒臣所達, 旣已埋葬云, 依啓. 又所啓, 請還寢時龍減死黑山島定配之命, 仍令王府, 依律處斷. 措辭見上 上曰, 勿煩. 又所啓, 請令鞫廳, 詳考盛節招辭, 謀害東宮等語, 果不載錄, 則其時問事郞廳, 令鞫廳爲先拿覈嚴處. 措辭見上 上曰, 勿煩. 又所啓, 請安置罪人師尙, 亟正邦刑. 措辭見上 上曰, 勿煩. 又所啓, 請遠竄罪人沈檀, 亟令王府, 拿鞫嚴問, 以伸王法. 措辭見上 上曰, 勿煩. 德厚曰, 檀事, 以獄體言之, 一番鞫問, 斷不可已也. 檀入於耆社之故, 殿下至今靳允, 而檀之入耆社, 非在於先朝, 實在於凶黨得志之日, 固不可以此顧藉. 設令入於耆社, 旣出於賊招, 則獄體國法, 斷不可不一問. 臣以問郞參鞫, 得見推案, 則檀之名, 狼藉於罪人之招, 此豈可容恕乎? 上曰, 沈檀之罪, 如就商·師尙, 則何至今不爲鞫問乎? 予知其爲人久矣. 如逆鏡大逆不道之事, 則決不參涉矣. 德厚曰, 檀與鏡·森綢繆之狀, 發於廷玉之招, 一番覈問, 無罪則舍之而已, 何必上下相持也? 命臣曰, 沈檀事, 臣頃以問郞, 進參庭鞫, 故聞知之矣. 廷玉招辭內, 渠與尙儉, 往見檀與森於賊鏡家云云. 檀名初不出於廷玉之招則已, 旣出則論以獄體, 一番拿覈, 在所不已, 豈可以入於耆社之故, 而有所容護乎? 德厚曰, 檀以八十之年, 聚會逆儉家, 論其情迹, 萬萬絶痛. 如此之人, 不可不鞫問矣. 上曰, 旣已下敎, 勿爲强煩. 又所啓, 請李眞儉姑先極邊遠竄. 措辭見上 上曰, 依啓. 又所啓, 請益寬絶島圍籬安置, 李宜晩削奪官爵, 門外黜送. 措辭見上 上曰, 柳益寬配所何處耶? 復明曰, 慶源矣. 上曰, 勿煩. 又所啓, 請逆鏡子正海等, 亟施孥籍之典. 措辭見上 上曰, 勿煩. 德厚曰, 正海之啓, 尤不可不從. 千萬古以來, 實無如逆鏡者, 其時以未能懸首藁街, 中外人心, 至今憤歎矣. 旣施籍産之典, 不施孥戮之典, 豈有如許獄體乎? 亨益曰, 逆鏡不用孥戮之典, 故擧國臣民, 皆以謂失刑大矣. 此啓雖晩發, 決不可不允從矣. 上曰, 鏡·虎兩賊, 旣施極律, 於此一款, 何可靳允乎? 初有處分, 今不可允從矣. 命臣曰, 逆鏡不用孥戮, 則此法用於何處乎? 初雖失刑, 今則決不可不允從矣. 德厚曰, 若罪可以孥戮, 則孥戮之, 罪不可以孥戮, 則不可施孥戮, 一視其法之宜而已, 何論其人之微賤與否也? 今此上敎, 誠恐失當矣. 上曰, 於正海, 雖不用孥戮之典, 而豈爲王法未伸也?獻納蔡膺福, 正言崔道文·崔命相所啓, 請尹恕敎拿鞫嚴問. 措辭見上 上曰, 勿煩. 尹恕敎當初處分, 止於島配耶? 鉉輔曰, 果島配矣. 上曰, 以其疑似之事, 鞫問不可也. 如此之啓, 速爲收殺, 迸諸四裔, 可也, 而尙今偃息於牖下, 是護恕敎也. 斯速停啓, 可矣. 道文曰, 所愛亦愛等語, 指意叵測, 一番鞫問而後竄配, 似可矣. 上曰, 無可問之端, 勿爲强煩. 又所啓, 請逆鏡疏下六賊, 亟正邦刑. 措辭見上 上曰, 勿煩. 又所啓, 請削黜罪人申致雲, 極邊遠竄. 措辭見上 上曰, 勿煩. 命相曰, 此啓則殿下還收勿煩之敎, 可矣. 致雲以謂國可讐謂君可叛等語, 驅先正於罔測之科. 昱甲以誣賢之罪, 旣施流竄之律, 則獨於致雲, 何至於靳允乎? 膺福曰, 昱甲則至用竄配之律, 致雲則尙今偃息, 處分班駁[斑駁], 臣等不能無訝惑焉. 上曰, 頃以大臣所達觀之, 與無端毒正有異. 向來世德擊皷之後, 至被島配之律, 島配乃一律之次律也. 鄭栻以誣賢之罪, 至被島配矣. 正言曾未經入侍, 故以還收勿煩爲言, 爲人君而豈不下勿煩之敎乎? 道文曰, 自古小人之誣辱儒賢, 何代無之, 而未有如致雲之絶悖無倫者也. 昱甲則罪之, 致雲徒以都尉之孫, 至今靳允, 臺閣則爲國家不能討逆, 士林則爲斯文不能辨誣, 輿情莫不抑鬱. 伏願殿下, 少勿持難, 而速賜處分焉. 上曰, 向時如此之人, 不在其位則已, 旣置三司之列, 則豈有不言之理乎? 以吾之心, 度他人之心, 可矣. 道文曰, 致雲不但誣辱儒賢, 竝與其淵源而汚衊, 不可不施島配之律矣. 上曰, 非爲强拂臺議而然也, 今此靳允, 意有所在矣. 命相曰, 不罪其誣辱儒賢之人, 則其於士論何? 速賜處分, 是臣等之望也. 道文曰, 殿下於致雲, 以好生之德, 如是容恕, 臣愚以爲, 不罪致雲, 則不但不能振厲士氣, 其於爲斯文之地, 果何如也? 淸明之世, 培養士氣, 衛道尊賢, 恐不可少緩也. 箕鎭曰, 申致雲事, 頃日筵中, 小臣略有所達之事, 而臣意則臺諫擬律, 未知其恰當矣. 雖凡人, 加之以叛君讐國之目, 則欲伸其冤者, 此是人情之所不可已者. 至於先正臣權尙夏, 兩朝禮遇之老成, 一代宗師之儒賢, 而旣遭天地間無限醜辱, 其所臚列中, 何事爲叛國, 何事爲讐君耶? 一番覈問後, 果不一毫近似, 則當用陷人惡逆之律, 事理當然, 而發啓累月, 尙不下竄謫之命, 臣等不勝慨然之至. 蓋致雲早年登科, 槪惜其才器而然哉, 抑諉以曾前出入經幄, 而有所顧藉哉? 臣愚死罪以爲, 此啓終始靳允, 則非但士氣沮喪, 聖上待儒賢之道, 可謂太無誠實矣. 一番鞫問後, 竄配之律, 斷不可已矣. 復明曰, 儒臣所達, 明白詳盡, 以不罪一致雲之故, 群情莫不抑鬱矣. 宗燮曰, 致雲於先正, 素有世嫌, 故一入言地, 發此凶悖之啓, 此豈人人之所可忍爲者哉? 臣愚以爲, 致雲若不嚴懲, 則日後居臺閣者, 只以私怨論人, 公議不伸, 豈不大可懼哉? 上曰, 儒臣所達切實, 而予非以經幄之臣而靳允, 意有所在而然也. 命相曰, 儒臣所達鞫問之請, 極爲得當, 致雲之罪, 一番鞫問後, 處之宜矣. 道文曰, 誣辱儒賢之罪, 豈可以輕罪論斷乎? 雖以草野章甫言之, 范甲之輩, 皆已竄謫, 而致雲則偃然在家, 其於待儒賢之道, 恐未誠實矣. 上曰, 范甲之言, 極其無嚴, 其時重臣, 亦有竄配者矣. 又所啓, 請其時合啓首發三司之臣, 與時龍一體鞫問, 連啓諸臣, 一倂遠竄. 措辭見上 上曰, 勿煩. 又所啓, 請削黜罪人沈埈, 極邊遠竄. 措辭見上 上曰, 勿煩. 又所啓, 請削黜罪人趙鎭禧, 極邊遠竄. 措辭見上 上曰, 勿煩. 命相曰, 趙鎭禧罪狀, 尤爲凶獰矣. 鎭禧逐日留宿於洪啓迪之家矣, 欲掩其相好之情迹, 乃以凶徒, 猶不忍爲之事, 挺身擔當, 構殺啓迪, 又構其妹夫洪錫輔, 欲至於拷掠之境而不得. 如此窮凶極惡之人, 何可淹置於輦轂之下乎? 道文曰, 鎭禧欲掩其相好情節, 至於構殺啓迪. 聖明洞燭啓迪之冤狀, 旣已復官致祭, 則如此窮凶之人, 不可置之於輦轂之下矣. 上曰, 洪啓迪與李晩成有異, 故頃日筵中, 有所下敎矣. 又所啓, 請其時按獄諸臣及問郞, 竝命極邊遠竄. 措辭見上 上曰, 勿煩. 又所啓, 請石烈·必貞等同生, 竝令有司, 嚴覈正罪. 措辭見上 上曰, 勿煩. 又所啓, 請還寢孫荊佐減死酌處之命, 仍令鞫廳, 嚴刑得情. 措辭見上 上曰, 勿煩. 又所啓, 師尙本以凶譎陰慝之人, 拔身之初, 已得罪於名義, 嫁禍善類之心, 必眹於此. 陰嗾凶傳, 構成誣獄, 事情漸露, 奸狀將發, 則鴆殺林演, 掩滅根本. 曾在庚寅, 忝按嶺臬, 政當㕑院移直之日, 肆爲宴飮張樂之戱, 臺章峻發, 罪名狼藉, 惟我聖考, 深惡久錮, 終不收錄, 慍懟之志, 實源於此. 及其兩子賊科之特命削去也, 怨毒之心, 尤益次骨, 協贊群凶, 作爲囮主, 吠日射天之計, 無不挺身擔當. 向者白望上變, 實告謀害兩殿之賊, 老臣一疏, 蓋出於延頸願死之赤心, 而急急請對, 流竄絶海, 必欲殺害, 一則絶保護國本之路, 一則爲聲援凶孽之地, 而終使撲殺告者, 以滅其口. 至若四大臣聯箚, 只由於聖批愈懇, 事勢迫阨, 而其事則不過請遵丁酉故例, 苟有一分臣子之心者, 安忍前後異視, 肆爲他議, 至謂之簒奪, 必欲加以極律, 精神所注, 不在大臣, 念之至此, 心骨俱靑. 且以先除大臣, 不可遺一等語, 書激賊鏡, 挑其禍機, 噫, 先除二字, 指意陰凶, 其心所在, 路人皆知, 殿下之得有今日, 其亦幸耳, 惟此罪狀, 族誅猶輕. 若夫哀冊中, 肆引王莽·蕫卓之事, 敢爲誣辱兩朝之計者, 窮凶極惡, 直與賊鏡, 一套做成. 況賊鏡所撰敎文, 無非師尙之所與知, 而鏡旣誅死, 尙獨流竄, 三尺低昻, 群情憤鬱, 請師尙亟正邦刑. 上曰, 哀冊中以下, 更讀可也. 膺福起伏更讀, 上曰, 此啓措語改之耶? 命相曰, 肅廟朝有師尙之用心不正, 予已知之之敎, 卽補孟山. 其後以張樂事被罪, 渠之怨懟之, 其時狼藉矣. 上曰, 向者奉常正申世雄疏, 有此言矣. 哀冊中事, 予已言于筵中, 莽·卓何如人, 而引用於誣兩朝之說, 彼措語極爲怪異矣. 此等文字, 改之爲可也. 勿煩. 上又曰, 承旨進來. 復明進伏. 上曰, 堂錄無期, 大提學李宜顯, 卽爲牌招, 速完堂錄, 可矣. 復明奉命後, 三司諸臣, 以次退出.

영조 영조 1년 (1725년 雍正(淸/世宗) 3년 영조 1년 6월 영조 1년 6월 25일

승정원일기 595책 (탈초본 32책) 영조 1년 6월 25일 임진[신묘] 29/54 기사 1725년 雍正(淸/世宗) 3년愼無逸이 避辭에서 자신들이 李聖龍의 罷職을 論啓한 일을 비난하였으므로 그 일에 대해 해명하고 遞職해 주기를 청하는 鄭亨益의 계

○ 大司憲鄭亨益啓曰, 臣方爲叫閤詣臺之際, 得見執義愼無逸避辭, 則以昨日臣等請罷前執義李聖龍事, 大加詆斥, 誠不勝訝惑之至, 聖龍其時所患, 不過瘧疾云, 瘧之爲症, 間日作痛, 與諸臺約會之日, 又是不痛之間日, 則强起來詣, 身自罷之, 有何所妨? 而堅臥不起, 甚至違召, 終使諸臺, 狼狽而歸, 伏閤大論, 因此久停, 敗事之責, 烏得免乎? 公議非斥, 久而愈激, 一時規警, 在所不已, 故臣果與僚臺, 相議論啓矣, 今亞僚左袒引避, 辭意頗緊, 臣實爲之慨然也. 且避事二字, 元不槪論於本啓中, 而以此分疏, 尤是意外, 或者亞僚, 過致疑惑而然耶? 噫, 臣以萬萬無所似之質, 當萬萬不敢當之任, 誠意淺薄, 言辭拙訥, 終未伸討復之義, 實無抗顔蹲居之意, 而今玆所被人言, 尤如是非常, 以此以彼, 其何可淟涊仍冒於臺次乎? 請命遞斥臣職. 答曰, 勿辭.

영조 영조 1년 (1725년 雍正(淸/世宗) 3년 영조 1년 6월 영조 1년 6월 25일

승정원일기 595책 (탈초본 32책) 영조 1년 6월 25일 임진[신묘] 30/54 기사 1725년 雍正(淸/世宗) 3년李聖龍의 罷職을 論啓한 일로 동료가 引避하며 배척하였으므로 遞職해 주기를 청하는 趙命臣의 계

○ 掌令趙命臣啓曰, 臣賦性庸愚, 言議拙訥, 今此風憲之職, 固知萬萬不稱, 而第今討復之擧, 實爲人臣之所不敢緩, 故臣不揆才分, 冒隨臺列, 守閤登筵, 屢陳血懇, 而只緣誠意淺薄, 不能感回天聽, 臺責失矣, 臣職隳矣. 殿下所以委寄耳目之意, 顧安在哉? 如此而苟然蹲冒, 不知所以自退, 則其於古人不得其言則去之義, 誠有所愧恧矣. 從今以往, 臣不欲充位於臺地也, 決矣. 且臣於右僚之避, 有不敢自安者, 日昨詣臺之後, 同僚有請罷前執義李聖龍之論, 而聖龍之病勢輕重, 臣旣不知, 僚臺之欲加規警, 不無所執, 故臣果隨參而聯名矣. 今者右僚, 張皇引避, 詆斥頗緊, 臣不勝瞿然之至. 長僚旣以此引嫌而退, 則難安之勢, 實無異同, 以此以彼, 俱難一刻苟冒於臺次, 而病狀適苦, 未得詣臺自列, 召牌之下, 今始來避, 所失尤大, 請命遞斥臣職. 答曰, 勿辭.

영조 영조 1년 (1725년 雍正(淸/世宗) 3년 영조 1년 6월 영조 1년 6월 25일

승정원일기 595책 (탈초본 32책) 영조 1년 6월 25일 임진[신묘] 38/54 기사 1725년 雍正(淸/世宗) 3년李光佐에 대해 伸救하는 沈壽賢의 상소

○ 知事沈壽賢疏曰, 伏以天祐宗祊, 惟我東宮邸下, 順經聖痘, 玆實億萬年無彊之休, 而臣病伏田間, 轉動無路, 獨與村翁野老, 抃手相賀, 以小寓慶祝之忱. 心懸象魏, 迹阻鵷班, 禮虧誠觖, 罪合萬死, 臣旣不敢以職秩自居, 則固不宜更置議論於當世事, 而卽見館儒鄭楺疏, 其所爲說, 有萬萬驚心痛骨者, 至曰, 諱疾之道, 靡不用極, 又曰, 使國中之人, 擧皆諱不敢言, 將以適中光佐之凶計云. 噫嘻, 渠亦人耳, 胡其言之絶悖無倫, 至此哉? 聖上處分, 旣已堅定, 臣雖愚迷, 豈敢有疑於撓惑? 而此等凶悖之說, 若不嚴加隄防, 則臣恐此後, 又有如鄭楺者, 將不知幾百輩也. 繼又伏聞三司之啓轉而爲伏閤, 伏閤之不足, 又至於賓廳之啓, 吁亦甚矣. 殿下於諸大臣, 其所明燭而庇覆之者, 藹然於批敎之間, 王言如綸, 其出如綍, 大小臣僚, 孰不欽頌於日月之明天地之仁哉? 而竊觀今日時議, 乃欲必殺後已, 爲說轉險, 聲罪益急, 或恐慈母之心, 不能無惑於三至之言也. 殿下試觀今日國事, 安乎否乎? 維持鎭安之術, 建極蕩平之道, 只在我殿下, 而竄逐相望於道, 氣像之愁沮, 已不可言, 而平日任用之三大臣, 罪將不測, 收孥之請, 至及於旣骨之兩臣, 盛德至仁之世, 豈忍有此也? 楺疏爲說, 陰慘不忍言, 而獨於李光佐, 束縛尤緊, 蓋其意不過以殿下, 旣審知其人之必不負國, 臺言構捏之不可成罪, 故始乃勒成藥院之案, 以爲戕殺之計, 而光佐之在藥院, 其始其終, 卽殿下所親鍳者, 其於親鍳之地, 尙且誣陷如此, 其他, 卽又何說耶? 光佐之平日言行, 無愧古人, 一片血忱, 可質神明, 此非臣私言, 卽一世之所共知, 輿論之所難誣也. 噫, 臣愚魯無似, 受恩最深, 隆天厚地, 常恐無以仰報, 豈敢以白首垂死之年, 爲人游說, 以辜聖明知顧之重? 而所竊痛恨者, 廷臣之必欲構陷人者, 輒敢藉重不敢言之地, 以爲乘時逞毒之計, 苟非聖上, 少加裁抑, 臣恐人無有得免者矣. 臣疾病沈篤, 拭巾待盡, 不能自力綴文, 辭語短拙, 誠無以有槪於淵衷, 而若其耿耿苦心, 實出於憂世道贊聖化之意, 伏願聖明, 少垂採納, 無以人而廢其言焉. 答曰, 省疏具悉. 近日事, 予自有諒處矣. 前領府事事, 言非過矣, 而一邊庭請, 一邊營護, 重臣如此, 他尙何說? 至於藉重逞毒之說, 指意危險, 良可異也. 竄逐相望之說, 卿言是矣, 皆不言於向時, 而獨言於今日耶?

영조 영조 1년 (1725년 雍正(淸/世宗) 3년 영조 1년 6월 영조 1년 6월 26일

승정원일기 595책 (탈초본 32책) 영조 1년 6월 26일 계사[임진] 15/22 기사 1725년 雍正(淸/世宗) 3년역적을 토벌할 것을 청하는 李觀命 등의 계

○ 右議政李觀命, 率百官啓曰, 天下之惡罪, 莫大於犯逆, 王者之政刑, 莫嚴於討賊, 苟或爲人臣而負犯逆之罪, 則決不可容息於覆載之間, 爲人君而忽討賊之刑, 則亦難免貽譏於袞銊之筆, 其所關係, 豈不至重且大歟? 此臣等所以同聲合辭, 刳肝瀝血, 鎭日力爭, 愈久而不知止, 必欲使王法行而亂賊懼, 伸大義於一國, 扶倫常於萬世者也, 而天聽邈然, 兪音尙閟, 若將開納, 旋示訑訑, 殆同等閑抨彈, 置從違於可否之際者然, 此非古聖王象典刑嚴懲討之意, 而亦豈臣等平日所望於聖明者哉? 嗚呼痛矣, 辛壬以來, 禍變尙忍言哉? 一種凶逆之徒, 唾手矢心, 宵晝之所設施, 首尾之所和應, 專在於謀危我殿下, 冒嫌之讒, 猝俑於萬萬意念之外, 驚惑之誣, 恣售於名號旣定之後, 其他凶言悖說, 奸謀邪計, 貫之同串, 眞所謂一而二, 二而一, 禍心所在, 路人皆知, 擧國含生之倫, 莫不欲食其肉寢其皮, 而獨殿下, 過加容護, 尙令一任其自在而不以爲異, 臣等不敢知殿下此擧, 果法何經, 果據何義歟? 若謂殿下, 未燭其逆節而然也, 則咫尺前席, 奬儒臣察其影之敎, 不啻明白, 此殿下所以燭其逆節者, 靡遺矣. 若謂殿下, 以此論爲過重云爾, 則前後批旨, 恒若曰, 予不以臺言爲非, 此殿下所以深許其公共之論者, 更無餘矣. 旣燭其逆節, 更許其公論, 而徒拘於煦孑之小仁小諒, 反忽乎光明之大經大法, 將不免爲認賊爲子, 以德報怨之歸, 臣等於此, 不但流涕痛哭之不足, 直欲碎首丹墀, 以明其苦心血忱也. 噫, 天之所以養育萬品者, 何莫非雨露之澤, 而雷霆雪霜, 亦不可獨無, 故春生秋殺, 各有其道. 是以自古聖君之御世也, 賞刑生殺之權, 兼存竝行, 必使一心合天然後, 治道可立矣. 殿下歷觀前史, 其果有徒仁無義之明主也, 其果有有賞無刑之治世也? 亦果有亂臣賊子, 久逭刑章, 乃如今日, 而其國不亡者也耶? 今此諸賊, 實宗社之罪人, 臣民之深讐, 臣等誓不與此賊共戴一天, 雖閱月彌歲, 不得準請, 則惟以立死殿階之下爲期, 斷無退去之理. 伏乞聖明, 俯燭群情之終難强拂, 且察常刑之不容久稽, 亟擧誅討之典, 以洩神人之憤, 則宗社幸甚, 臣民幸甚. 答曰, 予志固定, 雖日上十啓, 決難允從, 須勿强請.

영조 영조 1년 (1725년 雍正(淸/世宗) 3년 영조 1년 6월 영조 1년 6월 27일

승정원일기 595책 (탈초본 32책) 영조 1년 6월 27일 갑오[계사] 20/22 기사 1725년 雍正(淸/世宗) 3년時敏堂에 洪龍祚 등이 입시하여 肅宗의 병환을 숨겨 종사를 위태롭게 한 柳鳳輝 등 五賊을 토벌하는 문제, 朔祭의 攝行, 병을 칭하고 나오지 않는 申魯의 推考 등에 대해 논의함

○ 雍正三年乙巳六月二十七日, 玉堂請對入侍時, 右副承旨洪龍祚, 校理洪鉉輔·徐宗燮, 副校理李箕鎭, 假注書韓鳳朝, 記注官陳翼漢, 記事官李度遠. 上御時敏堂, 諸臣, 以次進伏. 校理李箕鎭所啓, 臣等忝居經幄之列, 不忍與危逼君父之亂賊, 共戴一天, 故連日合辭, 屢次守閤, 而只緣誠淺言拙, 不能感回天聽, 忍將何顔, 復厠邇列乎? 是庸陳疏徑出, 恭俟威命, 聖度天大, 不以爲罪, 十行批旨, 縷縷若慈父之敎迷子, 至以從容開陳爲敎, 臣等不勝惶感, 且知聖意, 必有所在, 所以冒沒承命, 而咫尺前席, 欲陳前日所未盡者, 庶冀微誠之有格, 天聽之可回也. 今此所爭之事, 若是例論可止者, 則何必上下相持, 若是彌久乎? 此實通天地亘古今之大義正理, 爲臣子而不能爲君父討亂逆, 而晏然立朝, 徒食殿下之祿哉? 伏望殿下, 先治臣等之罪, 亟賜斥退, 如以爲不然, 則速降明命, 幸甚. 校理徐宗燮曰, 此事若非堂堂正大之義, 則臣等何敢爲守閤之大擧, 而若是曠日持久乎? 第緣臣等誠淺, 不善開導, 此莫非臣等之罪, 故不敢冒居, 陳疏徑出矣. 聖敎若是勤摯, 故或冀微誠有格, 敢復承命, 勿爲一向牢拒, 亟賜明命, 幸甚. 校理洪鉉輔曰, 臣雖愚迷, 職是經幄, 只欲爲君父討亂逆, 而終未見聽, 故引嫌徑出矣. 批旨若是勤懇, 故其在分義, 他不暇計, 敢復入來, 庶冀有感回之道, 而蓋五賊之罪, 不待臣言, 殿下亦已知之矣. 三司之守閤, 百僚之庭請, 今幾日矣, 而一向靳允, 臣等不勝抑鬱矣. 上曰, 前後筵敎及批旨已悉, 更何言哉? 卽今沐浴之請, 亦出於爲君臣之義, 則君臣之間, 所當從容開陳, 而今以庭請伏閤不從之故, 兩司引避, 玉堂徑出, 是則曾所未見之事也. 予雖不明, 不諒群情, 而何可爲無前之擧乎? 古人云, 不得其言則去, 而是亦有道, 若以君不從而臣皆去, 則君誰與共國乎? 所請之言若是, 終不可從之事, 則引避徑出, 末將何爲? 庭請旣是過擧, 而徑出亦是異事, 末梢必有難處者, 何其不此之思耶? 箕鎭曰, 聖敎如此, 臣等感泣無地, 而所爭之事, 若非大義理所關, 則亦可中止矣. 古人云, 人臣事君之道, 不得其言則去, 而所陳之說, 有難盡入, 豈以君上之不從, 輒爲退去乎? 但此理不明, 則君臣之分義, 將晦塞無餘矣. 臣等衣君食君, 將以何義事君乎? 聖敎雖如此, 臣誠愚迷, 終有所未曉也. 前後筵敎, 非不詳悉, 則臣等更無可陳之事. 大抵黨論分貳之後, 是非都付黨議, 義理是庸不明, 先儒所謂有黨論之後, 必明善惡邪正之語, 聖上, 豈不知之乎? 殿下或以臣等之言, 疑之爲黨, 故尙靳允從, 不然則豈以天日之明, 不知五賊之罪乎? 初若不知其罪而置之, 則後必有可治之日, 聞之者亦曰, 吾君未及知之, 作罪者庶有忌憚之道, 而今以殿下之聖明, 不待群請, 已燭其罪狀, 而終不處置, 則彼將大言, 自以爲是, 而益無所忌憚矣. 萬古天下, 安有使危逼君父之賊, 反歸無罪之科乎? 如是, 則君臣之名分廢墜, 而亂賊將接迹而起, 臣竊爲倫常世道而憂, 豈有一毫私意於其間哉? 鉉輔曰, 昨日批旨及今日下敎, 以徑出爲過, 而臣等亦何敢創出無前之規也? 不得其言則去, 固無足怪矣. 五賊之罪, 更無可言者, 而抑有一說可辨者, 殿下或以今日事, 疑出於黨論, 而至如鳳輝, 雖渠輩, 無敢有一人救解者, 蓋以逆節昭著故也, 而聖上, 每加涵容, 此賊不討, 則倫常滅絶, 將至國不國人不人, 而難免後世之譏議矣. 宗燮曰, 通天地亘古今之義理, 不出於君臣父子, 而五賊之罪, 關係宗社, 群下之請討, 實是不共戴之義也, 而殿下一向靳允, 不正其罪, 則君臣之倫紀滅絶, 亂逆無所懲畏矣. 上下相持, 今幾日矣, 而殿下或歸之黨私而不從, 是猶不燭其罪狀也. 若祛私意而公心思之, 則豈可不正其罪乎? 箕鎭曰, 君上所厭聞之言, 每每力陳, 極爲未安, 而古人云, 不以趨走承順爲恭, 以陳善閉邪爲敬, 君不用其言, 而惟恐失職者, 非人臣之道也. 臣雖無狀, 不忍爲此, 聽言之道, 宜求遜逆之間, 殿下若求諸道, 則方此五賊, 實無輕重之可分, 而鳳輝逆節, 尤爲彰著, 以渠一疏觀之, 可知其罪, 雖使渠自解, 必無可辨之端矣. 鳳輝不知有今日, 徒懷凶心, 故其言如是縱恣, 而其他諸賊, 頗有顧籍之意, 天命人心, 猶有可知, 故內懷陰凶, 而外實顧籍. 或有大奸似忠者, 而亦不能掩其言, 信口而發, 是天誘其衷, 使逆節昭彰, 以殿下之聖明, 猶有所未燭處耶? 臣等之先論鳳輝者, 先就其易知者, 而殿下, 或有非逆之敎, 若以侵逼論之, 是豈非逆乎? 以此爲罪, 萬戮猶輕, 鳳輝事, 先爲允從, 則庶爲正倫之道矣. 雖婦孺下賤至愚至神之人, 亦以爲, 鳳輝, 不可不正法, 人情於此可見也. 上自大臣, 下至百僚, 豈盡無狀, 徒務爲黨議哉? 殿下每以已定之志, 不可撓改爲敎, 而好察邇言. 舜之事也, 其在從諫弗咈之道, 豈容如是? 臣欲牽裾苦爭, 痛哭流涕, 而不可得也. 只恐殿坐頗久, 有損聖體, 旣不得回天, 則恐爲激惱貽過之科, 不得畢辭而出, 只切耿耿而已. 上曰, 前後已悉, 更無可言者, 而伏閤庭請, 誠非細擧, 必有大段事後, 方可爲之, 蓋出於慮末梢之事, 而不得輕行故也. 俄以前領府事事爲言, 而以館儒之疏言之, 易其先後, 而臺臣所論世良事, 其所謂天無二日, 地無二王等語, 雖極慘毒, 而旣骨之人, 不過論以孥籍, 則是何必多談乎? 凡論罪大臣之道, 栫棘後用一律, 乃是次第事, 而以臺啓不從之故, 直爲庭請以罷職, 而直請栫棘, 豈非太過乎? 以鳳輝疏論之, 大行朝, 旣有狂妄之敎, 而明賜處分, 今日無所更加, 而儒疏所論藥院直宿事, 雖或有無將之心, 若是讀經之人, 則寧有是理? 又以不設試藥廳爲言, 而此則予所洞知者, 使今日廷臣, 當其時, 未必徑設試藥廳, 以動撓國中, 而且藥廳旣設之後, 聖候復常, 則將謂何如? 反求諸身, 而諒其當設與否, 可也, 國必亡無臣節之說, 已諭於庭請批辭, 不待更言而可知之矣. 欲說此言, 實爲痛心, 而大行朝積年侍湯之餘, 玉候違豫, 在廷之臣, 自可詳知, 而其他在外之臣, 不能盡知矣. 向來事知之而奉行者, 出於忠, 不知而爭之者, 亦出於忠, 知不知之間, 蓋有過不及之語, 而後乃有知之者, 看作一義理, 驅廷紳而盡殺之, 此則甚非也, 而若以是爲大逆, 則後世將謂何如? 此實斷不可以逆論者也. 今日庭請之言, 以鏡·虎·儉之事, 指爲脈絡, 而此則不然, 豈必待柳鳳輝疏而後乃出乎? 我東方昇平日久, 妖宦凶徒, 意外忽出, 此豈柳鳳輝上疏之所由, 恒談所謂烏飛梨落者也. 旣以大行朝處分爲答, 且有何顔歸拜等語, 雖以常人言之, 必爲愴感, 況君臣之間乎? 每欲一言, 而已切愴感, 且若力折衆議者然, 久未果矣, 今乃言之. 目今生民岌嶪, 方在倒懸, 而擔却國事, 不爲留念, 向來群小之事, 雖不可勝陳, 而惟彼下賤輩, 何能知國事公議乎? 予則以是爲憫. 柳鳳輝事, 三司之論爭, 有若春秋筆法, 後亦有辭, 故予亦不以爲過, 而庭請之擧則甚過矣, 今日付諸三司, 可也, 當初之不從賓廳啓辭者, 蓋出遠慮, 而至於此境, 極可慨然也. 箕鎭曰, 臣等承此聖批, 不勝感泣, 而館儒之疏, 以過激爲高, 有異於朝廷之論, 是可容恕處, 而鳳輝事, 厥罪最重, 故必先爲言, 而下敎如此, 敢爲更達. 向來凶逆輩, 以何事把作第一義耶? 大行朝至誠懇惻之敎, 臣民孰不涕泣, 而凶徒, 以此敎, 聽若不聞, 輒做罔極之凶言, 以至妖儉賊虎之變, 相繼疊生, 此實臣民之所痛切者也. 其時之事實, 有光於先王, 可以明於後世, 而彼皆歸之黯黮, 造爲凶言, 尤可痛也. 向日大臣箚中, 毋用諱疾云者, 豈有他意? 大行朝旣有世弟可乎左右可乎之敎, 而渠輩, 皆不奉行, 終以諱疾爲辭, 故臣在遠鄕, 亦不知聖躬有疾, 而萬萬意外, 遽遭天崩之慟, 痛矣痛矣. 終始掩諱之情迹, 於此可見, 而實是通天之罪也, 豈以藥廳之不設, 必欲構罪乎? 國必亡之說, 不須更達, 而韓德厚之疏以爲, 旣入伏閤, 則不宜班駁, 而臣等之意, 惟以首惡爲必討, 而隱慝姑置之, 此是所見各異之致也. 德厚疏及館儒疏所論之事, 今姑勿擧, 而鳳輝則爲先處斷, 何如? 鉉輔曰, 俄承聖敎, 臣等亦不勝愴痛矣. 聖敎, 今以光佐等向時事, 以爲不知違豫而爭執者, 亦爲不非, 我國, 則雖是內間事, 朝臣皆無不知之理, 況於其時, 聖敎以左右可乎世弟可乎爲批, 則苟有人臣之心者, 不可復爭, 而聯箚始生之後, 乃敢一向防塞, 是豈非逆乎? 殿下或以, 今日廷臣, 辛丑以後, 萬死歸來, 必以報復之意, 着在腔子裏, 疑其有過擧, 而如是持難矣. 惟當靜而思之, 則可知其逆與非逆之間矣. 宗燮曰, 代理之命雖降, 而國何必亡乎? 鉉輔曰, 若於大行朝, 無違豫之事, 而忽有代理之命, 則大臣, 豈可奉行乎? 光佐, 則必欲諱疾, 每以無疾爲辭, 其所用心, 可知矣. 至如鳳輝之凶逆, 尤不可以殿下之不從而中止也, 決矣. 伏望殿下, 必於夜氣淸明之時, 更加深思, 則豈無赫然開悟之端乎? 上曰, 思之已熟, 非特一二日矣. 宗燮曰, 今此庭請, 實出一國公共之論, 則決不可中止, 上下相持, 豈不有損於國體乎? 右副承旨洪龍祚曰, 君臣猶父子, 豈可有懷不陳乎? 提及是說, 恐傷聖衷, 是誠死罪, 設令大行朝, 有此等敎, 殿下或可涕泣以諫, 固不害於聖德, 而至於今日, 殿下豈可以事關自己而置之乎? 上曰, 承宣之言是, 而猶有未及思量處. 若於大行朝, 設有是事, 當涕泣以諫, 而及今仙馭賓天之後, 將何以爲之? 事與臨御時有異矣. 龍祚曰, 聖敎亦至當, 而帝王家事, 異於常人矣. 上曰, 是則不然, 假令柳鳳輝, 當用一律而不治, 則有乖於大經大法, 而旣無可用一律之罪, 則此擧何損乎? 龍祚曰, 曾於大行朝, 昭列鳳輝之罪, 使諸臣會議以啓, 其時大臣, 以鞫問爲達, 卽賜允從, 其翌日, 更以爲過重, 故臣於其時, 忝在兩司, 更陳鳳輝不可不嚴治之狀, 則夬賜允許矣. 泰耉疏上之後, 仍爲還收, 以此論之, 大行朝豈不燭鳳輝而然也? 設令大行朝之意, 不以爲然, 鳳輝之事, 果非逆乎? 今此伏閤合啓, 足以有辭於後世, 殿下非不知此, 而每每靳允, 將未免倫常斁絶國不爲國矣. 先從此啓後, 其餘諸啓, 則更爲講磨義理, 若非可爭之事, 則平心徐究, 亦宜矣. 鉉輔曰, 殿下以鳳輝之罪, 只止於門黜乎? 龍祚曰, 庭請下批中, 有他日歸拜國人皆曰之敎, 卽今分黨之後, 固無國人皆曰之議, 而此等聖批, 恐有後世之議, 事之聽不聽, 非所可論, 而二句語, 必爲刪改, 則實有光於聖德矣. 上曰, 今無國人皆曰之論, 此言誠是矣. 箕鎭曰, 此二句語, 實爲疑聖學處矣. 鉉輔曰, 承宣之言, 誠是, 王言一降, 爲法後世矣. 上曰, 今日下批後更思之, 言若抑揚, 雖不刪去, 亦可有改下之道矣. 龍祚曰, 姑是件內事之語, 亦當刪去矣. 上曰, 此句則豈必有後世之議, 批答還入, 則上項兩句語, 當爲改下矣. 龍祚曰, 臣昨有所達, 而殿下於趙聖復發啓臺諫中, 只罪其初發人, 此實殿下深悶竄流甚多之意, 而臣等亦豈樂爲哉? 聖復四度還配之後, 累度發啓, 終加慘刑者, 其意豈在聖復而已? 與最初發啓人, 實無異同, 而今若分而二之, 則權也, 權者, 不得已而爲之也. 臣以該房論啓, 豈有私意? 盡爲擧行, 實是聖德事, 未知, 何如? 上曰, 其言則好, 有懷無隱, 可佳, 予豈不知也? 經傳曰幾微者, 何也? 最初發啓者, 非幾乎? 累度命下之後, 發論者, 自有輕重之別矣. 龍祚曰, 王者用法, 終不當如是, 實無輕重可別之義耳. 箕鎭曰, 刑賞均後, 被罪者自服, 罪同律異, 非信賞必罰之義也, 同一罪也, 而或遠竄, 或在家, 何以服人心乎? 上曰, 承宣之言, 非不知也, 而予意有在, 不無輕重之別矣. 龍祚曰, 今日藥院, 以朔祭攝行事請對, 而不爲允從, 在下者固當將順, 而第頃日望祭親行時, 眩氣重發, 其時群下之憂慮, 如何? 今聞醫官之言, 則下敎內以爲, 七月以後, 則疾病易生, 前頭參祀, 未可必也. 當爲預參祭享爲諭, 藥院, 旣不能準請, 臣雖難望感回, 今番則攝行, 何如? 千萬至禱. 箕鎭曰, 承宣, 旣有所陳, 臣亦當更達, 殿下必欲親祭, 實出誠孝, 而疾病, 聖人之所難免, 若以病而不爲參祀, 固何損於聖德乎? 龍祚曰, 殿下無疾患, 而臣等若是縷縷, 則是近於婦寺之忠也. 殿下一身, 何等重大, 若或有病, 則其於宗社慈殿何? 勿以人微而特爲聽從, 幸甚. 箕鎭曰, 父母惟疾之憂, 常人亦然, 今殿下, 豈可自輕乎? 龍祚曰, 願聽允從下敎後, 臣等當退去矣. 上曰, 向來眩氣, 是一時所作, 不須過慮. 龍祚曰, 眩氣則豈是一時所作也? 若是無損於聖體, 則何可如是縷縷乎? 上曰, 藥院請對時, 已爲悉諭矣. 龍祚曰, 殿下以不從藥院之請, 有所持難乎? 上曰, 此則豈其然乎? 但以攝事, 終爲觖然矣. 龍祚曰, 此何損於聖孝也? 殿下若無疾患, 而使之攝事, 則必有如不祭之歎, 臣亦何必縷縷陳達乎? 周公云, 未可以戚我先王, 此則有重於如不祭之歎也. 上曰, 藥院縷縷陳達, 而不忍攝事, 不爲允從矣, 予心則豈不欲參祀也? 承宣如是陳達, 朔祭則使之攝行, 大祭則當親行矣. 榻前定奪 龍祚曰, 上番翰林申魯, 除本仕, 進去于實錄廳, 而若有入侍之擧, 則例爲入參矣, 申魯, 曝晒後入來屬耳, 身有疾病, 固無足怪, 而今日再次入侍, 稱病不進, 至使兼春秋替入, 雖未知病勢輕重之如何, 而新進怠慢之習, 不可無警責之道, 推考, 何如? 上曰, 依爲之. 出擧條 上曰, 新薦注書, 尙不上來乎? 龍祚曰, 不爲上來矣, 庭請批辭, 當爲還入乎? 上曰, 依爲之. 出榻前定奪 鉉輔曰, 合啓事, 允從, 如何? 箕鎭曰, 若是一向牢拒, 則國事民計, 他無可爲者矣. 惟聖明, 靜而思之, 何如? 上曰, 思之已熟, 更何言哉? 諸臣, 以次退出.

영조 영조 1년 (1725년 雍正(淸/世宗) 3년 영조 1년 7월 영조 1년 7월 1일

승정원일기 596책 (탈초본 32책) 영조 1년 7월 1일 정유[병신] 26/39 기사 1725년 雍正(淸/世宗) 3년모친을 봉양하기 위해 乞郡하는 趙彦臣의 상소

○ 左副承旨趙彦臣疏曰, 伏以臣母, 宿病沈淹之中, 重得毒痁, 病情之危篤, 已五十有餘日矣. 臣之情理, 實無一刻離側之勢, 前此陳情辭職者累矣, 今又每瀆宸聽, 極爲惶悚, 抑情就職, 已踰一旬, 而病母自昨, 添得泄瀉, 達夜注下, 度數無算, 元氣益脫, 瘧熱倍劇, 旬月之內, 差復無期, 私情煎迫, 末由供仕. 玆敢冒死陳懇, 仰籲於孝理之下, 伏乞聖慈, 特許遞臣職名, 俾得專意救護, 幸甚幸甚. 抑臣又有私情之萬萬懇迫者, 臣賦命險釁, 粵在庚子, 嚴父棄背, 獨與老病偏母, 相依爲命, 而臣母今年, 恰滿七耋, 自少多病, 寧日恒少, 虛勞·積聚等症, 最爲痼疾, 加以屢經喪禍, 衰削特甚, 藥餌扶將, 僅遣時日, 而家力有所不逮, 調護未盡其道, 況又五年窮峽, 滋補失宜, 今此毒痁所發, 未必不由於此, 爲子之心, 能不自傷. 臣家本不至十分貧乏, 而臣計拙謀生, 手疎治産, 矧玆五六年, 喪禍流離, 舊業蕩殘, 甘旨之供, 不能力致, 劬勞之恩, 無所報答, 瞻彼烏哺, 愧不如鳥. 噫, 自先朝以來, 蒙被聖恩, 歷敭淸顯, 及至今日, 榮寵倍極, 濫躋銀臺, 數近耿光, 涯分已溢, 更無僥覬, 而第念臣身, 獨享卄載風雲之榮, 而老母, 尙無一日專城之養, 此實臣無樂榮進, 而爲恨於平日者也. 仰惟殿下, 上奉慈聖, 以孝爲治, 如臣苦辭至懇, 宜蒙矜察, 天恩所及, 母病如得差可, 及此之時, 幸除殘小一縣, 則臣雖才疎, 庶可以殫竭心力, 不負我聖上百里之寄, 豈獨養老母遂私願之自幸而已哉? 念臣昵侍近密, 日月未久, 犬馬爲微誠, 豈忍離陛, 而老母筋力, 日以益衰, 疾病, 日以益深, 西山暮景, 餘日無多, 事君日長, 事親日短, 卽古人陳情悲苦之辭, 而正如臣今日心事也. 區區衷私, 誠甚迫急, 不得不冒陳至懇, 倘蒙聖明俯垂哀憐, 如臣無似, 亦用近侍之例, 特許乞養之請, 則臣不勝萬幸. 答曰, 省疏具悉. 疏辭, 令該曹稟處.

영조 영조 1년 (1725년 雍正(淸/世宗) 3년 영조 1년 7월 영조 1년 7월 1일

승정원일기 596책 (탈초본 32책) 영조 1년 7월 1일 정유[병신] 28/39 기사 1725년 雍正(淸/世宗) 3년신병을 이유로 鐫職해 줄 것을 청하는 李宜顯의 상소

○ 吏曹判書李宜顯疏曰, 伏以臣, 以萬萬不似之人, 玷萬萬不稱之任, 驚遑愧慄, 敢上褫鞶之請矣. 及奉批旨, 勤縟備至, 促令應命, 臣雖冥迷, 亦豈無感激祗承之意, 而反復揣量, 終有所不敢冒進者. 其後嚴召, 又復荐下, 而終歸於一例違逋, 惶隕震越, 靡所容措, 臣踰濫旣極, 鬼責隨之, 甫始辭乞, 卽感重疾, 一日二日, 轉至危惡之境, 熱勢極盛, 頭部如碎, 腰痛苦劇, 頃刻難忍, 轉側之際, 亦須人扶, 近來都下, 多有疑患, 臣之家小, 竝皆染痛, 而末終, 臣又如此, 不但人頗以此爲慮, 臣亦自疑之矣. 今已過十日, 而別無他症之相近者, 到此始解其疑慮, 而大抵雖與疑患有間, 痛勢苦重, 貼身床簀, 跬步不能自運, 類非尋常疾疢之比, 念臣衰謝已極, 擔負且重, 晝夜奔走, 勞弊精神之餘, 感此危症, 殘喘微氣, 幾何不至於澌滅以盡也. 病狀如此, 雖欲撥置廉恥一端, 卽出赴召, 亦不可得矣. 玆敢力疾裁疏, 哀籲於仁覆之下. 伏乞聖慈, 俯垂矜愍, 亟將臣新授文任, 先行刊削, 仍竝鐫罷臣所帶本兼諸任, 以正其前後違慢之罪, 俾臣畏威含恩, 專意療治, 得復尋其生全之路, 不勝萬幸. 答曰, 省疏具悉. 卿其勿辭, 安意調理, 俟間速出而應命焉.

영조 영조 1년 (1725년 雍正(淸/世宗) 3년 영조 1년 7월 영조 1년 7월 1일

승정원일기 596책 (탈초본 32책) 영조 1년 7월 1일 정유[병신] 35/39 기사 1725년 雍正(淸/世宗) 3년모친을 간병하기 위해 遞職해 줄 것을 청한 뒤 逆黨을 비호한 沈壽賢을 처벌할 것, 貪饕를 일삼는 權孚의 罷職 등을 청하는 崔道文의 상소

○ 掌令崔道文疏曰, 伏以臣之偏母, 年今七十五, 耄老癃痼, 弱息奄奄, 如日將頹, 加以疾病乘之, 委席之日居多, 健匙之時常少, 頃又添得痁患, 間日作痛, 彌月愈劇, 此雖人所恒有之症, 在少壯, 猶可枝梧, 而迫八尫癈之人, 氣力垂盡之日, 豈有一分可堪之勢哉? 念臣區區情理, 斷不可暫時離側從宦, 而適當亂逆逭刑, 擧國同憤之日, 職居言地者, 沬血張膽聲罪致討之擧, 尤不容少緩, 故臣於此, 參量君親恩義之輕重, 遂不敢言私, 猥隨諸臣後, 叩閤血籲, 日已三矣, 登筵力爭, 日已再矣. 殿下, 猶且力主先入之見, 强拂大同之論, 一例牢拒, 兪音尙閟, 不審殿下, 此何道理, 此何處分也? 嗚呼, 一國公議之所在, 則雖以人主之至尊至嚴, 亦不可以私意低仰, 可罪則罪, 可誅則誅者, 乃國體之所不可已, 王章之所不可廢者, 從古有國, 莫不皆然, 其或不幸而爲人上者, 强牽於偏係之私, 不斷以義理之公, 則爲人臣子者, 亦不忍慫惥遂非, 使至於委靡喪亂, 故不得已, 爲大擧措大警動之事, 以冀其君之一悟焉. 殿下, 試觀今日百僚籲庭之擧, 三司守閤之請, 今幾遭矣, 大小奔遑, 鎭日曠務, 朝著之貌樣顚錯, 臣僚之景色愁慘, 此誠千古國家所未有之一變怪也. 有識者之隱憂深歎, 已不可言, 而臣伏見近日批旨之間, 累下臣子所不忍聞之敎, 使今日廷臣, 益加惶蹙, 若無所容者, 是豈平日所望於殿下者哉? 亂逆之罪, 人皆可得以誅, 則雖在匹夫而言, 亦不可强而違之, 況百司造庭, 十日苦籲, 是何等莫大之擧, 而獨殿下, 視若細故, 諉以文具, 莫之少省焉. 古今天下, 寧有是耶? 歷觀往牒, 人臣負惡逆之罪, 而得逭王誅者, 未之有也. 擧朝有庭籲之辭, 而不格天聽者, 亦未之有也. 今則不然, 逆臣之偃息自如, 國人之輿憤莫伸, 此何故也? 臣愚死罪, 殿下眞以爲, 一天不共戴之賊, 尙可以容護, 萬口所同然之論, 亦可以沮遏耶? 噫, 好生之仁, 推恕之政, 豈非人主盛德事, 而若施諸亂逆, 不嚴懲討, 則其流之害, 將使妖腰亂領, 縱橫莫戢, 國體王綱, 隳壞無餘, 如此而其國有不亡者乎? 伏況殿下, 始初之政, 淸明光大, 逈超千古, 朝野拭目, 興隆之期, 不日而俟, 式至今也. 祖宗三尺之法, 反爲容貸之虛具, 臣民一國之請, 亦歸無益之空言, 大義因而晦塞, 彝倫以之斁滅, 人心無所依恃, 國勢無所底定, 孰謂以殿下之明聖, 躬蹈亡國之擧而不知恤耶? 臣寧欲流涕痛哭, 裂裳毁冕, 不願立於殿下之朝也, 不得言則去, 人臣當然之則也. 臣目見聖斷之不嚴, 國威之漸弱, 尸居臺地, 不能格感, 此固爲必遞之義, 故日昨詣臺, 引避自劾, 恭俟物議, 處置請出, 召牌押臨, 宜卽竭蹶祗承之不暇, 而臣母, 重經瘧患, 氣息綿綴之餘, 更感暑症, 兼挾食癨, 忽然昏倒, 移時稍醒, 臣親自扶護, 不忍暫捨, 未免坐違, 臣誠惶隕蹙迫, 祗俟重譴. 不意聖度天大, 罰止問備, 嚴召再辱, 臣含恩怵威, 不得不趨詣於禁扃之外, 而顧臣母病, 一向沈淹, 情理煎迫, 實有所萬萬難强者. 玆敢陳章徑退, 伏乞聖明, 亟遞職名, 俾專救護, 不勝萬幸. 臣於控免之章, 不宜迤及他說, 而旣有所懷, 不得不略陳, 惟聖明, 澄省焉. 嗚呼, 今日國事, 岌岌乎殆哉? 民怨兵窮, 天災物怪, 可言者至多, 臣未知, 行何政而可濟時艱, 修何德而可弭災異, 而君臣上下, 惟當協心圖理, 殆若救焚拯溺之爲, 而見今大論方張, 收殺無期, 百隷奔走, 曠廢彌日, 至於倚閣國事, 置諸相忘之域, 念及於此, 寧不寒心? 惟願聖明, 速降處分, 以幸邦國焉. 噫, 當此討復方嚴之日, 苟有一分秉彝之心者, 豈敢容異議, 而知事沈壽賢, 突然挺身投疏, 造意遣辭, 俱極陰凶. 噫嘻痛矣, 國賊不可不討, 王綱不可不振, 則今日請討之擧, 寔出於國人之所共憤, 而渠敢一曰構誣, 一曰逞毒, 隱然有沮敗衆論, 眩亂天聽之計, 聖批所謂營護良可異之敎, 實有覰破其奸狀者, 僚臺絶島安置之啓, 亦有得於先治黨與之義, 而殿下, 尙靳一允, 臣竊慨然也. 此由於討罪不嚴, 人莫懲畏, 故如壽賢輩, 潛揣上意, 偸隙逞凶, 視君讐恬如薄過, 護血黨如赴樂地, 世道之危險, 人心之陷溺, 胡至此也? 殿下於此, 若不峻加隄防, 則日後接迹而起者, 將不勝其紛紜, 決不可仍而置之, 亦願亟下兪允, 以嚴懲惡之典焉. 尙州牧使權孚, 到任以後, 全蔑善狀, 日事貪饕, 撮其大者而言, 則簽定軍官, 其額八百人, 各徵錢二兩, 以歸私用, 其餘不法之狀, 不一而足, 南來之人, 傳說藉藉, 宜罷其職, 以除民害. 會寧府使李徵休, 爲人鄙悖, 奴事逆黨, 諂附凶論, 至於迫逐子婦, 壞亂家政, 及典雄府, 政令駭舛, 邊民愁怨, 不可仍置州牧之任. 繕工假監役沈餘慶, 稱以朴世堂門徒, 謬守師法, 薄於妻喪, 卒哭以後, 遂廢上食之節, 不近人情, 有悖禮制, 風化所關, 亦不可忝在衣冠之列. 竝宜刊去仕籍, 以勵世敎也. 判尹權𢜫, 才識精鍊, 通朝所推, 年紀雖暮, 筋力尙强, 顧此位著苟簡之日, 何可任其優閑於鄕廬, 不思招致於輦下乎? 修撰金鎭商, 經學精透, 樹立素確, 宜備經幄顧問之列, 而遲回江郊至近之地, 終不一出應命, 揆以分義, 豈容如是? 宜加規警, 俾卽召致焉. 答曰, 省疏具悉. 上款事, 予意已諭, 更何多說, 而李德休事, 此等之論, 予誠未知其得當也. 權𢜫·金鎭商之累次特敎之下, 終不上來, 事體分義, 俱涉未安, 竝從重推考, 使之作[從]速上來, 而權孚事, 依施, 沈餘慶事, 爾須更加詳察焉. 爾其勿辭, 救護母病.

영조 영조 1년 (1725년 雍正(淸/世宗) 3년 영조 1년 7월 영조 1년 7월 1일

승정원일기 596책 (탈초본 32책) 영조 1년 7월 1일 정유[병신] 36/39 기사 1725년 雍正(淸/世宗) 3년璿源譜略을 수정할 때 舊件은 洗草하였다고 보고하고 宗臣이 잘못 보고하여 문책을 받게 되었으므로 遞職해 줄 것을 청하는 李泓의 상소

○ 咸平君泓疏曰, 伏以臣, 曾在癸卯, 璿源寶略釐正時, 忝叨句管之任, 有己亥舊件稟啓洗草之事矣. 卽伏聞, 去五月十六日, 晝講時, 筵臣, 以先朝恩賜之物, 公然還奪, 不知去處爲言, 而致勤聖敎之嚴截, 又因宗臣之謬達, 至有本寺下人科罪之命, 臣竊不勝惶悚之至. 蓋伊時事實, 聖上或有所未及下燭, 筵臣似亦不詳其委折, 故臣不得不略陳梗槪焉. 癸卯璿譜之修改, 與己亥子孫錄添補有異, 特以辛丑後子孫錄中, 官爵懸註, 有不得不變通者, 改其時, 本寺啓請釐改, 旣已釐改之後, 新件添刪, 與舊件大異矣. 其時諸議皆以爲, 新舊兩件, 不可竝行, 舊件則收聚洗草爲宜云, 故本廳諸堂亦爲相議, 頒賜二百件, 依舊件數印進, 舊件則以洗草之意, 啓稟蒙允, 洗草後休紙, 還下戶曹, 此事顚末, 如斯而已. 前後啓草, 俱載本寺謄錄, 臣於其間, 有何一毫自專, 下人輩, 亦豈有中間用私之理哉? 此雖出於筵臣誤認之致, 而臣情勢之惶蹙, 實萬萬矣. 且臣, 今又當已試之任, 而以玆事而旣致人言, 則臣於此任, 斷不可仍冒. 伏乞聖明, 俯諒情實, 亟治臣不職之罪, 仍遞臣校正廳句管之任, 以嚴邦憲, 以安私分, 千萬幸甚. 答曰, 省疏具悉. 今觀卿疏, 始知其委折矣, 卿何過嫌? 卿其勿辭, 從速行公.

영조 영조 1년 (1725년 雍正(淸/世宗) 3년 영조 1년 7월 영조 1년 7월 3일

승정원일기 596책 (탈초본 32책) 영조 1년 7월 3일 기해[무술] 13/13 기사 1725년 雍正(淸/世宗) 3년請對에 閔鎭遠 등이 입시하여 극심한 가뭄, 大殿을 謀害한 柳鳳輝 등과 金一鏡의 상소에 연명한 六賊의 처벌, 申致雲의 絶島定配 문제 등에 대해 논의함

○ 乙巳七月初三日, 大臣·二品以上·三司·諸承旨, 請對入侍時, 左議政閔鎭遠, 右議政李觀命, 戶曹判書申思喆, 工曹判書李秉常, 行大司成洪錫輔, 兵曹參判李箕翊, 行護軍洪元益, 慶尙左兵使崔鎭漢, 副護軍鄭錫徵, 大司憲鄭亨益, 行大司諫李喬岳, 行都承旨金取魯, 左承旨朴致遠, 右承旨申昉, 右副承旨洪龍祚, 司諫李倚天, 持平金龍慶, 獻納蔡膺福, 校理洪鉉輔·徐宗燮, 副校理李箕鎭, 正言崔命相, 假注書韓鳳朝, 記事官申魯·李度遠. 上御時敏堂, 諸臣, 以次進伏, 左議政聞鎭遠曰, 旱炎比酷, 聖體若何? 上曰, 其後則眩氣不爲發作矣. 鎭遠曰, 夜間則涼氣稍生, 水刺之節, 何如? 上曰, 飮食之節, 秋涼則稍勝, 而今則日氣尙熱, 水刺不加矣. 右議政李觀命曰, 近聞入侍諸臣之言, 則氣候雖得連安, 而水刺之節, 尙不如常云, 數日以來, 則何如? 上曰, 姑無加勝之事, 而氣候則一樣矣. 鎭遠曰, 兩東朝問安, 雖不詳知, 而以醫女等所傳聞之, 則連得安穩云矣. 上曰, 連得無事矣. 觀命曰, 中宮殿, 素有宿患, 而春間六君子湯進御後, 頗得差效矣, 今聞有不安節, 未知何如? 上曰, 宿症, 比前稍加, 而別無新症矣. 鎭遠曰, 小臣, 過蒙國恩, 至有遣醫賜劑之命, 老母以藥效回生, 閤門感祝, 何可盡達. 上曰, 藥院請對時, 未及問之, 而近見醫官書啓, 病患, 初甚不輕, 深以爲慮矣. 今得勿藥之喜, 不勝歡欣, 卽有入來書啓, 故使之間日探候病勢矣. 鎭遠曰, 老母, 常時不離枕席, 又得毒痁, 比前加劇, 幸用峻補之劑, 因以得差, 而本病則猝難見效矣. 御醫連日看病, 極爲惶恐, 故使之還入矣, 間日探候之命, 尤爲惶感矣. 觀命曰, 今年農形, 春夏則稍有豐漸, 近來日旱此酷, 凄風連吹, 民事誠可悶慮矣. 鎭遠曰, 六月以來, 旱乾太甚, 卄日之雨, 只下於京畿, 而不及於三南, 卄日以後, 則京畿亦不雨, 穡事被傷, 無望秋成, 豈不可憫乎? 今又逢此大無, 民將何以聊生, 誠可慮也. 上曰, 初有雨水連洽之啓, 意以謂今年則可免凶歉矣. 近來旱災此酷, 凄風連吹, 目今所見, 雨意漠然, 念及民事, 日夜焦遑, 有不可言. 鎭遠曰, 旱災, 是天地不交之致也. 以今日時象言之, 君臣上下, 情義否隔, 天地之氣, 隨而亦然, 臣等以無似, 忝居相職, 不能輔君德化群物, 致有此災, 古亦有遇災責免之規, 乞退臣等, 改卜賢德, 以爲應天之方, 幸甚. 上曰, 究厥所由, 皆予涼德之致也. 予欲先言, 而大臣, 已爲開端, 蓋上下之情志不交, 安能感天地之氣耶? 前後批敎, 非不詳悉, 而上自大臣, 下至庶僚, 猶有未曉, 皆予誠淺所致也. 大抵天人一也. 無大無小, 若能抑私秉公, 則庶感天地之氣, 而緣予涼德, 有此召災, 自慙之外, 更何言哉? 大臣則不必引咎矣. 鎭遠曰, 是莫非臣等之罪也. 殿下惡殺之心, 豈不大哉? 而臣等之意以爲, 危逼君父之賊, 必先除去然後, 國可爲國, 士大夫亦可以立身事君, 故率僚庭籲, 今至十餘日, 而猶不知止, 是則臣罪也. 猶恐文辭之不能明陳, 更欲以言語仰達, 敢此請對矣. 殿下, 每以堅定爲敎, 臣等, 難望感回, 而向者下批中, 有語及先朝寧不愴傷之敎, 臣亦不勝感愴矣. 大行王寬仁慈孝, 逈出尋常, 其於凡事, 無所適莫, 至若鳳輝事, 朝廷請鞫, 則卽爲允從, 殿下, 疏請勿殺, 則從其好生之德而亦不殺, 若使大行朝, 病患平復, 退彼輩而用臣等, 則臣等, 當陳討逆之義, 大行朝, 亦必從之矣, 以肅廟朝溥·潛等事見之, 渠輩所論, 不過以大臣以下, 懷二心於大行朝, 而肅廟, 心甚痛惡, 竝爲鞫治矣, 其後彼輩之當國也. 乃贈潛職, 此則有甚於潛也. 其所危逼聖躬者, 凡幾事耶? 肅宗在天之靈, 若或有知, 則其痛心, 如何? 今以兩朝事言之, 殿下似當允從, 而下敎內, 每以大行朝批答, 有所持難, 何也? 觀命曰, 臣等之近日所請者, 卽春秋之大經大法也. 殿下, 豈不審此, 而只緣臣等, 誠淺言拙, 不能感回, 庭請之久, 已過一旬, 極爲惶恐, 而未準請之前, 難免春秋不討逆之罪, 寧欲立死殿陛之間, 而有不可退去者矣. 凶賊謀危等事, 殿下以爲, 事關自己, 置而不問, 固無害於好生之德, 而此則不然, 自古凶逆輩之謀危其君者, 皆謂之事在自己, 不爲置法, 則亂賊, 寧有一人伏法者乎? 祖宗之三尺至嚴, 不可以一己之私, 强拂群議也決矣. 嫌字之做出, 始於泰耉, 其後凶徒之所倡言者, 以建儲爲廢立, 代理爲簒奪, 以至國必亡, 陰移天位, 擅廢立等說, 其所歸着, 果指何處耶? 古或有稱兵犯闕者, 而其所切痛, 未有若此之甚也, 若使臣等, 遭此凶言, 必思所以辨明之道, 而況殿下, 君臨一國, 制生殺之權, 而置諸黯黮之中, 不爲辨雪, 後將以今日, 爲何如? 臣等, 雖閱月經歲, 不可退去, 亟賜夬斷, 幸甚. 鎭遠曰, 殿下, 以群凶之罪, 謂出黨論, 此敎誠宜, 臣請陳之, 己巳諸賊, 附托希載, 彼輩之潛托尙儉, 顧何異哉? 若於甲戌年, 鞫問希載, 則情節可知, 而其時相臣南九萬, 陳疏以爲, 若治希載, 則東宮不安云, 九萬之此言, 亦出於過計誤入之致, 故一時人謂之得罪名義, 今日凶黨, 常以一邊人, 謂之不忠於東宮, 轉成激勵, 溥·潛之出, 蓋以此也. 辛丑以後, 以建儲事, 目爲殿下之臣, 渠自處以先王之臣, 而謂非殿下之臣, 分而二之者, 其心叵測矣. 所謂廢立簒奪, 而誅戮舊臣者, 本出於殺異己之黨論, 而若有一毫顧殿下之意, 豈敢如是, 至於鳳輝, 則其疏足爲斷案, 豈有可疑之端乎? 上曰, 今雖不爲更陳, 而予已知其顚末, 不須多批, 諸臣各陳所懷後, 當言之. 右承旨申昉曰, 右副承旨洪龍祚, 以身病難久入待, 使之退去, 何如? 上曰, 唯. 戶曹判書申思喆曰, 今日大臣, 不爲民憂國計, 而爲此擧者, 係是必討之賊, 不可一日容貸故也. 聖明在上, 豈有所未燭耶? 使諸臣商議後, 快賜處分, 何如? 工曹判書李秉常曰, 臣情勢危蹙, 不能進參於庭班矣, 第以沐浴之義爲急, 不顧情勢而敢出, 蓋諸賊之罪, 有不可一日暇息, 而庭請, 今幾一望, 在下者, 不得請則不止, 殿下, 每以牢定爲敎, 上下相持, 百司廢務, 民憂國計, 置之相忘, 誠可悶也. 殿下, 非不知此, 而只以愼刑之意, 有所持難, 而不爲允許, 則過矣. 大司成洪錫輔曰, 今此討逆之請, 幾日月矣, 而每捧聖批, 天聽愈邈, 群情抑菀, 何可勝達, 殿下, 每以辛丑疏批及孝悌好生之說爲敎, 臣於是, 有所仰達矣. 語及先朝, 殿下每用愴感, 而昔在肅廟朝吳始壽之抵罪也. 初以慈聖之下敎, 特命減死, 及夫三司之請對也. 更賜處斷, 且孥籍賊黯, 以正王法, 今此逆輝之罪, 比始壽有甚, 賊耉之事, 論黯賊有加, 寧考已行之典, 實殿下之所當法也. 如以一時用法爲難, 則次第行之, 何如? 兵曹參判李箕翊曰, 大臣·諸臣, 旣已陳達, 更無可達者, 而討復之義, 元非難知難決之事, 而若是持久, 誠可悶也. 諸賊之罪, 首尾和應, 脈絡貫通, 鳳輝一疏, 是爲根柢也. 國本大定之後, 凡有血氣者, 莫不歡忭, 而彼獨何心, 至謂之疑惑也? 以是而繼有宦妾之妖變, 殿下親經艱難, 禍迫燃眉, 其時群情, 莫不欲食肉寢皮, 而或徑施刑戮, 或任其自斃, 終不得究其情實, 其時按獄諸臣之同一逆腸, 於此可見, 至於虎龍之變書, 亦莫非輝疏之所祟也. 移鞫本府, 做成誣獄者, 特其餘事, 當聖躬被誣之日, 曾無一言辨白請討者, 殿下, 聖學高明, 博觀前史, 此等事, 豈有不燭之理哉? 若是持難, 甚可悶也. 洪元益曰, 小臣人微, 何敢有達, 而今日討賊之義, 明白無疑, 而至於庭請多日, 尙不允從, 甚爲抑菀矣. 崔鎭漢曰, 國論·輿情, 大小歸一之狀, 殿下非不知之, 而尙不允從, 將未免倫紀晦塞, 惶恐敢達. 鄭錫徵曰, 大臣旣有所陳, 臺啓庭請已久, 而尙不允從, 實爲可悶. 上曰, 西班班末, 誰也? 鎭遠曰, 鄭錫徵也. 都承旨金取魯曰, 臣等, 忝居近密, 日陳所懷, 百僚庭龥, 亦且鎭日, 而天聽邈然, 兪音尙閟, 臣恐上下相持, 若此不已, 則國事民憂, 誠有可悶者矣. 惟願俯循群情, 速賜處分焉. 左承旨朴致遠曰, 臣等日日所陳, 不出於討賊二字, 殿下亦已洞燭, 而只以殺戮爲難, 尙不允從者, 何歟? 殿下, 博觀前史, 少正卯之罪, 不過亂政, 而孔子特施兩觀之誅, 今此諸賊, 罪狀彰著, 國人皆曰可殺, 而殿下欲施好生, 一向靳允, 甚爲抑菀矣. 孔子當春秋之衰亂, 不得君師之位, 假南面之權, 作春秋以討亂賊, 殿下念春秋之大義, 亟行懲討, 幸甚. 右承旨申昉曰, 諸賊情節, 更無可達者, 而今日廷臣, 何嘗有私怨於彼而爲此擧也. 犯上之罪, 不可不誅, 故大同之論, 出於庭請, 此非微細所關, 而殿下之若是持疑, 何也? 若以廷臣, 謂之誣人, 則可以退斥, 不然則惡逆之罪, 不可不速治, 旣知其有罪, 而强拂公議, 每以鎭定爲敎, 臣子爲君父討逆, 所執旣正, 則豈可以不從而中止乎? 速賜處分, 無損國體幸甚. 上曰, 前後批旨已悉, 今則辭已窮矣, 大抵再昨儒臣請對時, 陳其大槪, 而今日廷議, 皆以柳鳳輝爲首, 予則獨以爲不然, 究其根本, 則豈非出於黨論乎? 黨論弊甚, 義理晦塞, 趙泰耉之一嫌字, 始盟其端, 而此則事在私邸時, 有異於儲位旣定之後, 謂之妄疏則可也, 而不可以此用賊黯例也, 此莫非涼德所致, 而豈忍冒當其箚語乎? 柳鳳輝之疏, 出於傾軋, 一篇之辭, 爲氣所使, 非欲爲謀危之計也. 興言及此, 不勝傷感, 而向日儒臣等處, 已陳之, 大臣想亦知之, 而入侍諸臣, 猶有所未知者矣. 其時承宣, 亦以爲在外諸臣, 豈有不知之理云, 而以人事言之, 王宮閭巷無異, 以私家奴主言之, 內外稍間, 則在遠者, 必不如在近而詳知, 今日, 不須更提, 而其時諸臣, 猶不知爲宗社彰大行盛德之意, 而專以一疑字爲心, 辛壬以後, 則大行朝深仁厚澤, 孰不知之, 而有若已發之步, 若或中變, 則必歸於陷人惡逆之罪, 故雖有知之者, 而轉染而入於其中, 今以未能超乎群小之說, 指歸逆鏡, 則不可也. 逆鏡則乃是無父無君之人, 豈可以小人論之哉? 惟其不無自是之病, 終成誣獄, 此則非矣, 而其初, 決無釀成禍機之意矣, 予之所見, 如是耳. 鎭遠曰, 聖敎誠是, 而今有閭巷之人, 與其兄弟相爭, 詬詈其父母, 則將以爲不出本情, 而不爲致責乎? 王者刑法, 必先原情定罪, 情迹旣彰之後, 豈可赦之, 聖上用法, 不宜如是. 取魯曰, 聖敎所謂疑字, 是指誰耶? 此莫非黯黮中出來. 上曰, 予所謂疑之云者, 非謂指上也. 黯黮之說, 予則必謂不然. 鎭遠曰, 廢立簒奪之說, 渠輩所發, 而繼以有虎龍變書, 或有知之而爲之者, 不知而爲之者, 雖不可人人皆誅, 但居首相之位者, 先以國必亡無臣節爲言, 設使先大王無疾患, 而使殿下代理, 則猶可爭之, 而豈可發國亡之言乎? 比之鳳輝則稍間, 而難免爲逆矣. 觀命曰, 初則鳳輝爲首犯, 而究其心腸, 則豈有彼此之別乎? 上曰, 是皆從疑字出來, 言或過當, 而自有可知之道, 黯黮二字, 決知其不然矣, 且其時之心, 神明可質, 設如凶徒鏡·虎之言, 毫髮有自慊之心, 則非但今日庭請中五人也. 雖盡殺半國之人, 難免日後之譏議, 此心旣明, 則雖不殺之, 在我何損? 觀命曰, 管·蔡不利孺子之說, 何所近似於周公, 而周公, 必正王法耶? 上曰, 周公, 豈以歸諸黯黮, 爲罪耶? 此等言, 置之度外矣, 第管·蔡之流言, 不但害周公, 周公旣去, 則國將何如? 以其意不但在周公故也. 鎭遠曰, 殿下一身之付托, 比周公尤重, 若使彼輩, 得售謀害之計, 則我國家, 將何如也? 秉常曰, 出於鞫案而使之不書, 有若眞有是事而陰覆者然, 是豈非置諸黯黮之地乎? 取魯曰, 臣等連登筵席, 屢承聖敎, 聖意所在, 臣等豈不知之, 而中外人心, 則不能無疑惑者矣. 觀命曰, 周公雖如天日, 其於流言, 不近毫髮, 而豈嘗以是恝然也. 若不誅管·蔡, 則後世, 必有疑其心者矣. 錫輔曰, 聖敎, 每以爲出於傾軋, 不出於逆, 而聖人有言曰, 鄙夫可與事君也哉, 苟患失之, 無所不至. 朱子釋之曰, 小則吮癰䑛痔, 大則弑父與君, 無所不至, 是所謂逆也. 若使鳳輝之疏, 得售於當日, 則其時廷臣, 歸於何地, 而畢竟之禍, 有不可言者矣. 上曰, 孔子所言者, 豈謂人人皆然, 謂其鄙夫也? 鎭遠曰, 使三司陳啓, 何如? 上曰, 依爲之. 亨益曰, 今日, 乃齋戒日也. 傳啓則例爲停止, 而以所懷仰達, 何如? 上曰, 兩司啓辭, 則遇齋例停, 而三司合啓, 則雖遇齋, 亦爲之矣. 亨益, 進讀啓辭, 請鳳輝亟正邦刑, 光佐·泰億, 姑先絶島圍籬安置, 泰耉, 依賊黯例孥籍, 錫恒, 竝施孥籍之典. 措辭見上 上曰, 已諭於前後批旨及筵敎, 須勿强煩. 鎭遠曰, 錫輔所達肅廟朝吳始壽正罪之說, 實爲合當, 諸賊事, 雖難盡允, 鳳輝事, 爲先允從, 則庶可以鎭定人心, 而殿下, 一向牢拒, 今日人情, 更無立朝之面, 景象愁慘, 國家之憂, 有不可言. 喬岳曰, 三司所爭, 事體至重, 而每賜例答, 恐有欠於大聖人處分, 臣等抑菀, 有難盡達, 向日臣等之疏批, 謂之不能平心, 臣等, 聚首相顧, 或以爲未能平心, 反而思之, 終無容貸之理, 是何事也? 動撓儲宮, 謀危聖躬, 春秋無將, 漢法不道, 此豈非逆乎? 臣等雖無狀, 職忝三司, 閱月爭執, 終未見聽, 後世將謂何如? 春秋之義, 炳炳不泯, 或有干犯名義者, 則雖明君聖主, 亦必快正王法, 不少容貸矣. 俄者聖敎, 或謂之出於疑字, 或謂之出於黨私, 雖以一時好生之德, 欲爲容貸於彼凶, 而已死之大臣, 將何可慰, 目今旱災此酷, 民情未孚, 國事無一可恃, 殿下豈不知此, 而每示含忍之義, 不從沐浴之請乎? 鎭遠曰, 平心徐究云者, 比如爲人子者, 有人辱其父, 則不可徐究其人之有情與否, 今見誣辱君上之賊, 豈可徐究乎? 亨益曰, 已悉於啓辭中, 而執法之官, 徒守三尺, 殿下不伸王法, 則國將不國, 雖欲平心徐究, 而更無可論者矣. 倚天曰, 殿下, 雖欲一向强拂衆議, 事有不然者, 臣等, 不討此賊, 則其如天下後世公議, 何哉? 臣等, 與不共戴天之賊, 勢不可俱生, 終未得請, 則恐爲春秋罪人, 亟降明命, 是望. 觀命曰, 言不用則去, 是爲當事, 而以倫綱所關事力爭, 而終不見聽而去, 則雖或謂之潔身, 而難免不討賊之罪矣. 若賜斥退, 則可以去矣, 人君, 雖有好生之德, 三尺之典, 不可枉撓, 故或有垂涕而誅之者, 是以, 王者所貴, 體天行乾, 不當以區區慈愛爲心也. 上曰, 大臣之所謂區區私意者, 何以看得耶? 鎭遠曰, 非謂惜鳳輝也. 天理有些未明, 則是爲私也. 觀命曰, 天道, 春夏生育, 秋冬肅殺, 以成歲功, 若或春而行秋, 夏而行冬, 則四時舛矣. 人君, 所當合天行道也. 朱子所謂善惡之說, 蓋以一念公私之間而言也. 公者, 平心之謂也. 私者, 非謂私情, 非公則私也. 是乃對言, 有若陰陽, 不出天理則是爲私也. 豈謂殿下, 有所私於鳳輝也? 龍慶曰, 五賊通天之罪, 實無可原者, 而殿下之靳允者, 以爲若活此人, 則固無損於好生之德, 而書所謂罪疑惟輕者, 若在可疑之科, 則猶可容貸, 而罪惡彰著, 則人人可得而誅之, 大夫國人, 皆曰可殺, 而殿下, 或疑之於黨與傾軋之習, 此等罪犯, 豈果干攝於朋黨哉? 君子小人之間, 以君子而攻小人, 則可也, 小人而攻君子, 則是爲世變. 辛丑之變, 殿下若以爲是, 則更無可陳, 而若不然, 則戕害忠良之罪, 其可赦乎? 書所謂有罪不敢赦者也. 人君, 奉行天討, 罪在罔赦, 則不敢容貸. 若以己意, 參之其間, 則必有生於其心害於其政之弊, 聖學高明, 勿以卽事而視之, 參以往牒, 則可以決知矣. 膺福曰, 臣三次登對, 終未承一事發落. 今此諸賊中鳳輝一疏, 是爲斷案, 細究語意, 不免惡逆, 而殿下, 每以傾軋爲敎, 侵逼殿下, 構殺諸臣者, 豈非逆乎? 再昨, 有平心徐究之敎, 或疑臣等, 激於黨論, 而臣等此擧, 果出於黨論, 則豈必五賊而已. 其所爭執, 實出於爲君父討復之義, 則公議所在, 於此可見, 而一向靳允, 臣等不討賊, 而更何顔面, 立於朝廷乎? 國體所關, 不可不從矣. 鉉輔曰, 臣於夜對時, 旣有所陳, 而五賊之怨懟肅廟, 誣逼殿下之罪, 實是大行朝之亂臣也. 昨以孝悌之道, 仰達殿下, 欲盡孝悌之道, 討賊之外, 無他道理矣. 宗燮曰, 已陳於夜對時, 更加量度而允從, 是所望也. 箕鎭曰, 五賊罪狀, 已陳於前後登對時, 聖明, 非不照燭, 而只以位在三事之故, 不忍一朝正法也. 日者庭請之批, 至以孝悌二字爲敎, 臣等迷見, 恐聖上, 以不罪五賊, 爲孝悌之道, 而聖學高明, 豈可看得義理如是耶? 討賊之義, 關係至重, 臣等, 忝居輔導之職, 不能有所匡救, 極爲惶愧, 故敢以孝悌二字, 有所仰達矣. 及承批旨, 至以平心思之爲敎, 此莫非言辭短拙, 不能感回之致也. 今日諸賊, 罪關三朝, 初則雖犯於黨論, 而丙申以後, 邪正之辨極嚴, 渠輩不敢售其鬼蜮之態矣. 臣民無祿, 仙馭上賓之後, 渠輩幸有今日, 欲行胸臆, 頃者, 聖敎以爲, 在外諸臣, 難知上候, 而微末下賤, 則雖或有不知者, 而泰耉則身在藥院保護之任, 與渠輩, 無不親切, 豈有不知之理乎? 上曰, 雖論人以惡逆, 豈忍爲此不忍爲之說耶? 箕鎭曰, 欲爲開悟之地, 故言雖迫切, 而不得不已, 先朝大臣, 憫國勢之孤危, 猶恐一朝有變, 遂有建儲之議, 臣民莫不慶幸, 而凶賊則不勝痛恨, 每欲反肅廟朝處分, 更起辛巳獄事, 而畏殿下之英明, 猶恐得罪於他日, 故必欲其事之不成, 小人之心, 不奪不厭, 無所不至, 而天定勝人, 得有今日, 是爲萬幸矣. 殿下明賜處分, 可罪者罪之, 無罪者使之感化, 則肅廟如天之德, 庶幾闡揚, 而景廟之本無意必固我之病者, 亦可以昭彰矣, 豈可以一時慰安之敎, 爲難輕變乎? 鎭遠曰, 箕鎭之言, 正與臣袖箚所陳, 一般矣. 命相曰, 輝賊罪狀, 初雖不知, 而旣有群下之力爭, 則猶可感動, 而況此罪狀, 殿下之所明知乎? 輝賊之凶疏, 泰耉之嫌字, 首尾相應, 至有北門之變, 錫恒之使之勿書泰億門生之說, 其皆出於爲殿下乎? 快賜聽斷, 以洩神人之憤, 幸甚. 倚天曰, 殿下, 或以臣等今日之事, 疑出於黨私, 而臣等雖不肖, 以爲異己而彈駁則猶可, 而指人以逆, 必欲構殺, 則天下寧有如許臣子耶? 若有此心, 則罪當萬死. 上曰, 前後陳請, 非止一再, 而予已不從, 今須更不縷縷, 予豈不知之, 初定之意, 決難撓改, 須勿强煩. 鎭遠曰, 定有善不善之異, 誣逼君上之賊, 謂以無罪而置之, 則其定之善不善, 可知矣. 若以一定爲言, 而一切拒塞, 則忠諫何從以入也? 臣等雖不似, 所爭旣出義理, 則庶可感回, 而殿下, 每以初定爲敎, 宜治臣等瀆撓之罪, 更用他人不以此事爭論者, 以做國事, 幸甚. 上曰, 事有不然者, 緣予誠淺, 不能感孚群下, 而語有之, 作事謀始, 予之靳允至此, 則柳鳳輝不用一律之意, 亦可知矣, 以其疏語論之, 名號之定與未定有異, 今日庭僚, 蓋必有爭之者, 而但付諸三司, 可也. 庭請之擧, 極爲重大, 今日大臣之意以爲, 若設庭請, 則必難强拂, 而自古庭請之事, 大臣亦必知之, 三司發啓, 閱月不聽, 則或以泄泄之故, 至有庭請, 而今則伏閤未久, 旋爲賓廳會啓, 會啓三日, 又卽庭請, 曾在大行朝, 只有賓廳會啓, 而亦無庭請. 則其時大臣之意, 蓋有所見也. 向以賓廳之啓爲過, 大臣亦當知之, 而以予不從之故, 有此庭請, 予或未周思, 而今日擧措, 實非平日所望於大臣者也. 鎭遠曰, 臣等此擧, 與聖敎有異, 臣意則初以爲, 入城之日, 當卽庭請, 而以其時位著未備之故, 欲待右相議爲之, 伏閤之後, 亦當卽爲庭請, 而適與王世子痘患後賀禮相値, 又未果焉. 臣等之意以爲, 輝賊不討, 則國將不國, 今日庭請, 亦云差晩, 而聖敎, 以此爲過, 實未可知也. 觀命曰, 綱常義理刑法, 是國之大柄也. 今若不治諸賊, 則倫紀刑章, 乖盡無餘矣, 領相初疏, 以伸冤爲首, 姑未及此, 而討復是爲第一義, 伸冤卽是第二義, 不但臣等之議, 大小僉議皆以爲, 君誣今可雪矣, 臣誠不肖, 入朝三月, 尙不能感孚聖聽, 聖上, 視若輕歇事, 而每靳允許, 臣無寧得罪於殿下, 只恐爲後世不討逆之罪人, 死將不瞑目矣. 顧今人心陷溺, 義理晦塞, 比如人之元氣積敗, 百病交攻, 國勢以是而漸危, 則臣等死有餘責矣. 庭請之事, 不於此等事, 而將於何處耶? 如是差晩, 莫非臣等之罪矣. 鎭遠曰, 遐方之稍知義理者, 或有貽書責臣曰, 不能討賊, 而何可久在相位乎? 臣於是, 實無自解之辭, 於此, 亦可見人情矣. 今日之事, 不在多言, 允從與斥退中, 速爲處分, 可也, 何必一向相持乎? 觀命曰, 臣等愚迷, 未諳爲國之道理, 而殿下, 若能不討此賊, 而進用他臣, 能做國事, 則臣等, 當羞死鄕里矣. 龍慶曰, 語云, 無適也無莫也, 義之與比. 殿下, 初以不罪彼輩爲意, 是不能義之與比也. 故今日庭請, 亦謂之徑先, 殿下此言, 乃是失言也. 凡係大事, 則必爲庭請, 雖於三司伏閤之前, 亦可爲之矣. 取魯曰, 付諸三司云者, 事若微細, 則可也, 而至於此事, 則天討之所不容, 神人之所共憤, 此正所謂亂賊, 人人得以誅之者, 上自大僚, 下至靺韋, 惟當沫血飮泣, 奔走討罪之不暇, 豈可委之於三司, 而大臣, 不爲之庭龥請討乎? 思喆曰, 前後聖敎, 每以雖不殺鳳輝, 而國事亦可做也. 世安有不討逆賊, 而能做國事之理乎? 臣等此擧, 不是倉卒, 浹旬庭請, 終無允從, 更何顔面而立於朝乎? 爲人臣子, 不能伸討復之義, 則後世之議, 更復何如? 若難於一時竝從, 則先治其重者, 其餘, 次第擧行, 何如? 亨益曰, 大臣三司, 是國之重任也. 今日所陳, 實是春秋之大義. 殿下, 若歸之黨論, 則將焉用彼三司哉? 殿下之薄待諸臣至此, 此何道理? 俄者下敎以爲, 大臣之意, 若爲庭請, 則或可勉從而爲此擧, 是亦失言也. 秉常曰, 三司伏閤, 此是罕有事, 而曠日陳請, 每每例答, 實非待臺閣之道. 而至於大臣, 事體尤別. 殿下之所嘗禮遇, 而今此庭籲, 亦爲循例答之, 故大臣, 方以決退爲計, 此厥不聽, 而終使大臣退去, 則民憂國計, 置之何處, 誠爲悶迫矣. 亨益曰, 旣謂之侵逼, 則不用一律之敎, 終未可曉也. 錫輔曰, 俄以吳始壽正罪之事, 有所陳達, 殿下不信臣言, 則取考日記, 可以知之, 今日所當法者, 不在於肅廟朝處分乎? 喬岳曰, 此若不聽, 則不但大臣退去, 臣等, 忝在三司之列, 何顔爲縹纓結綬之計哉? 箕鎭曰, 今日之擧, 同出於討復之義, 則豈暇計其徑先與否也. 聖上, 終若不從, 則其在進退之廉義, 雖是末僚, 亦不可苟居, 大臣以下, 當爲退去, 其餘在朝者, 皆是患得失彼輩之餘孽也. 大器一傾, 則殿下, 雖欲改圖, 有不可得也. 亨益曰, 亂賊不誅, 而國何以爲國, 殿下, 欲以曲諒小仁, 容貸彼輩, 而刑法失中, 其害無窮矣. 今日之擧, 殿下, 每疑以爲私, 而若使臣等, 以爲殿下之敎, 誠是宜寬五賊之罪, 則殿下, 亦必不以爲是矣, 此非難知之事, 速賜處分, 何如? 膺福曰, 付諸三司則可也之敎, 亦可見公議之不泯也. 雖難一時竝聽, 先從其重者, 爲宜矣. 亨益曰, 不得其言則去者, 或有之, 而臣等, 以世祿之臣, 義同休戚, 雖不可一朝退去, 而若有稍稍散去者, 則誰與爲國, 此則思諒處也. 鎭遠曰, 旣不得其言, 則豈可在位, 右相之意, 必欲積誠回天, 而此賊不討, 臣何以復立於朝哉? 命相曰, 天地之大經大法, 人主之所不可屈也, 而今不討賊, 則爲人臣子者, 何可自安乎? 亟降兪音, 幸甚. 亨益, 進讀啓辭, 請疏下六賊, 竝命亟正邦刑. 措辭見上 上曰, 勿煩. 觀命曰, 此啓, 鏡賊旣誅, 則疏下諸賊, 豈可至今容貸乎? 鎭遠曰, 頃有其中不無首從之敎, 分揀則猶可也, 而豈可一向相持乎? 亨益曰, 若欲分其首從, 則諸臣有可陳達者, 惟在殿下處分. 上曰, 昨有不待停啓先爲栫棘之敎, 疏下六人, 豈盡如是? 或有怵威勢於凶獰之徒而爲之者, 不無輕重之別矣. 亨益曰, 下敎如此, 使大臣次第陳達, 如何? 上曰, 兩司之所爭, 旣不以爲過, 凡事, 固無兩是兩非, 而予之靳允者, 亦有所執, 何必今日下詢也. 亨益曰, 儒·夢·誼操弄國事之狀, 人所共知也. 請世良亟擧孥籍之典. 上曰, 勿煩. 請還寢時龍減死定配之命, 依律處斷. 措辭見上 上曰, 勿煩. 請令鞫廳詳考盛節招辭後, 其時問郞, 拿覈定罪. 措辭見上 上曰, 勿煩. 請安置罪人師尙, 亟正邦刑. 措辭見上 觀命曰, 此啓其所臚列罪狀, 聖上想已洞燭, 而尙不從之者, 何也? 師尙是一鏡之心腹也. 上曰, 大抵論罪之道, 得其端緖, 始乃鞫問, 而鞫廳之規, 必待面質更推, 更推後乃爲加刑, 實出於審愼之道也. 先除大臣之語, 雖極凶慘, 而此乃私家文字, 則不可以是直用一律矣. 至於其子削科事, 乃是先朝特敎, 則渠於復科之後, 揚揚自得, 縱恣無忌, 未復科之時, 其心可知矣. 且取考政院日記, 則其疏意, 向與逆鏡無異, 逆鏡正法之後, 渠作哀冊文, 若有一分嚴畏之意, 則何敢用如許文字乎? 其後更爲付標以入, 尤可見其意之凶慘也. 以此爲罪則可也, 昔諸葛亮之垂涕而斬馬謖, 非爲謖也. 蓋出於追念先主之言也. 先朝, 曾有師尙用意不正之敎, 予於今日, 有所愴感處也. 近來黨習益痼, 而未有如一鏡·師尙之甚者也. 一鏡旣已見誅, 而師尙不爲正法, 則後世, 必無懲畏之道, 然而不可直用一律, 用次律賜死, 其子極邊定配. 出擧條 請遠竄罪人沈檀, 拿鞫嚴問. 措辭見上 上曰, 勿煩. 請益寬, 絶島圍籬安置, 李宜晩, 削奪官爵, 門外黜送. 措辭見上 上曰, 勿煩. 請逆鏡子正海等, 亟施孥戮之典. 措辭見上 上曰, 向已言之, 非惜逆鏡之子也. 旣有處分, 勿煩. 鎭遠曰, 逆鏡之不斬於軍寺, 是謂失刑也. 上曰, 逆鏡之子, 年皆未滿, 而年滿者, 只正海而已. 取魯曰, 逆鏡之向來處分, 終有大違於法律者, 決不可不快行常典矣. 上曰, 此亦予所未知也. 當初正海拿問之請, 便爲一鏡伸冤也. 初請拿鞫, 而三變爲是說, 事或不當矣. 鎭遠曰, 非一臺之所見也. 諸人, 變其啓也. 秉常曰, 臣待罪金吾, 是乃應行之律也. 臺臣之初不爲此啓, 已是失體, 而逆鏡之子, 豈可不罪乎? 請知事沈壽賢, 絶島安置. 措辭見上 上曰, 勿煩. 亨益曰, 藉重不敢言之地云者, 指何意歟? 所當鞫問, 而諸意以爲安置, 故末減爲此, 而殿下不爲允從, 彼徒增氣矣, 明正其罪, 幸甚. 龍慶曰, 不罪壽賢, 則是非邪正, 無得以辨之, 快從是望, 李倚天所啓, 請尹恕敎, 拿鞫嚴問. 措辭見上 上曰, 向已言之, 當速發配, 而至今留置都下, 使之偃息, 未知其可也, 疏意雖極凶慘, 有何可問之事乎? 勿煩. 膺福曰, 聖敎雖如此, 所愛亦愛供奉已久等語, 極爲凶慘矣. 上曰, 若不設鞫而平問, 則豈可自服乎? 更擧恕敎疏語一遍而後, 發配則不可也. 倚天曰, 其所指意, 別無可問者, 而臣則欲爲直用一律之啓矣. 取魯曰, 聖敎每如此, 故臣, 頃忝臺職時, 與同僚有所相議改律名, 而未果矣. 上曰, 以兩句語直請一律, 可乎? 不可以文字之過, 歸之一律, 而添律之際, 必至遲延, 使之勿留都下, 決知其不可也, 請疏下六賊, 亟正邦刑. 措辭見上 上曰, 勿煩. 倚天曰, 鏡子不誅, 六賊不斬, 則法將安用? 大臣先有所達, 可分其首從, 而有一番下詢之道矣. 膺福曰, 兩司俱發, 此則有若合啓, 不爲允從, 實非發啓之意也. 上曰, 有不然者, 若以其時事言之, 不但疏下六人, 論以一律也. 今日從之, 明日從之, 則不可勝從, 此出於所以審愼之道也. 請師尙, 亟正邦刑. 措辭見上 上曰, 師尙之直請正刑, 律果襯當乎? 鎭遠曰, 卽今兩司所請, 六賊師尙外無他人, 而師尙, 則是鏡賊之血黨也. 其所凶謀, 無不與知, 適於上疏之時, 爲慶州府尹, 故不爲同參, 若以正刑爲過, 則鞫問似宜. 倚天曰, 臣在兩司, 首發此啓, 正刑之請, 豈是過激乎? 師尙, 是鏡賊之魁, 而凡事無不指議, 先除大臣云者, 指何歟? 肅廟朝, 曾以師尙用意不正, 出爲陽德縣監, 以是而怨懟次骨矣. 上曰, 曾在先朝, 不見顯用耶? 命相曰, 尙·鏡, 二而一·一而二者, 少無間隔矣. 上曰, 用次律處絞, 其子, 極邊定配. 見上府啓, 答批出擧條 請削黜罪人申致雲, 絶島定配. 上曰, 勿煩. 鎭遠曰, 致雲國可讐君可反之語, 當用誣陷之律, 而不爲聽從, 則士林, 有所訝惑矣. 膺福曰, 陷人惡逆, 而豈無反坐之律乎? 當爲鞫問, 而末減島配之啓, 亦豈不從乎? 請合啓首發三司之臣, 與時龍一體鞫問, 連啓諸臣, 一倂遠竄. 上曰, 勿煩. 請削黜罪人沈埈, 極邊遠竄. 上曰, 勿煩. 請削黜罪人趙鎭禧, 極邊遠竄. 措辭竝見上 上曰, 勿煩. 命相曰, 臣頃有所陳, 鎭禧構殺啓迪之罪, 豈止於削黜乎? 上曰, 予豈不知, 其顚末已陳於筵中矣. 鎭遠曰, 向時諸臣中, 未有如啓迪之慘被毒刑者也. 上曰, 鎭禧之罪, 非謂必合於削黜, 而與李普昱之構殺李晩成, 有異矣. 請按獄諸臣及問郞, 竝命極邊遠竄. 措辭見上 上曰, 勿煩. 請石烈·必貞等同生, 竝令有司嚴覈正罪. 措辭見上 上曰, 勿煩. 請還寢孫荊佐減死酌處之命, 仍令鞫聽嚴刑得情. 措辭見上 上曰, 勿煩. 請其時請對諸臣, 一倂極邊遠竄. 措辭見上 上曰, 勿煩. 亨益曰, 合啓, 終爲靳允, 甚爲抑菀也. 鳳輝之罪, 史冊所無, 逆情已露於渠疏, 有何可疑之端乎? 更加三思, 幸甚. 鎭遠曰, 今日所達, 聽不聽間, 宜速處決, 若以臣言爲是, 則可從之矣, 若以爲非, 則當退之矣, 雖以爲是而姑待他日云, 則猶有可望, 而一向以勿煩爲敎, 則誠爲悶迫矣. 觀命曰, 今日之事, 不但痛哭流涕而已. 三百年來, 未有如辛壬之禍, 臣等, 幸逭刀鋸之餘生, 得見今日, 豈彼輩力不足也? 莫非皇天眷佑之休也. 臣等所陳, 欲扶國脈, 而聖上, 至今靳允, 實是意慮外也. 國家之事, 係於天運, 聖上, 不得自由而然耶? 人主之刑賞紊亂, 則國事無可做之望矣. 殿下, 以臣等之率僚庭請, 欲冀君上之强從也. 臣誠若此, 則何面復事乎? 上曰, 非爲欲其强從之言也. 亨益曰, 體國大臣, 連日所請, 出於血誠, 而終不發落, 恐非股肱相須之道也. 思喆曰, 師尙之罪, 旣已正法, 則疏下六賊, 亦當一體正法矣. 聖上, 或以日後之弊爲慮, 而六賊之罪, 比尙有加, 何不治之乎? 上曰, 疏下六人之啓, 蓋出於慮後弊, 而一鏡, 則豈以上疏之由正法乎? 錫輔曰, 鳳輝, 不爲處斷, 則雖罪其他百人, 不爲得法矣, 治逆之法, 不待時處斬, 殿下, 熟思之, 何如? 上笑曰, 非不熟思而然也. 錫輔曰, 大臣三司之意, 雖不可知, 而若罪鳳輝, 則庭請, 當中止矣. 上曰, 前後已悉, 俄又畢其所蘊, 更無可言者矣. 箕翊曰, 論其罪惡, 師尙爲次, 鳳輝爲首, 今不罪鳳輝, 而獨罪師尙, 師尙必以爲冤矣. 鳳輝終若不誅, 則刑政大壞, 輕重倒置, 大有駭於聽聞矣. 聖敎, 或以鳳輝爲非逆, 而其所侵逼云者, 侵逼聖躬之謂也. 釀成云者, 釀成禍機之謂也. 若非至重至大之事, 則大臣以下, 亦當奉承, 而旣是倫紀所關, 有損國體, 故力爭者此也. 箕鎭曰, 逼聖躬釀禍機之罪, 不可不治矣. 秉常曰, 豈非可怪者乎? 竄逐之人, 則皆是卒徒也. 上曰, 師尙, 則豈是卒徒乎? 錫輔曰, 削黜罷職等罰, 果合於彼輩乎? 上曰, 是所慨然者, 君臣間情志不孚也. 臺啓未從之前, 必爲力從, 旣從之後, 以舍重取輕爲言, 或以師尙稱冤, 聽不聽俱難, 此非誠實道理也. 箕鎭曰, 刑法至重, 尙今就法, 而輝獨偃息於覆載之間, 則尙必爲冤矣. 上曰, 予意則以師尙有加於柳鳳輝故也. 錫輔曰, 以知師尙之心, 移於鳳輝, 如何? 上笑而不答. 膺福曰, 侵逼釀成四字, 足爲斷案矣. 取魯曰, 鳳輝家在門外, 豈有不能詳知之理乎? 名位旣定之後, 急急投疏, 至以無容更議爲說, 論其心腸, 萬萬絶痛矣. 亨益曰, 臣習知鳳輝之爲人, 素以解事見稱, 而其疏, 專出於經營布置, 少不顧籍之意矣. 箕鎭曰, 鳳輝若以爲, 其疏出於狂妄, 而自爲服罪, 則猶有可恕, 而其徒, 執以爲名疏, 謂之樹立忠節, 若不罪鳳輝, 則何以服輿情耶? 上曰, 已盡於前後批敎, 更無可諭者矣. 思喆曰, 辛丑年, 臣等欲爲討逆, 而終不能討而盡死, 至于今日, 又不得討, 以至將有退去之擧, 極爲痛迫矣. 鎭遠曰, 鳳輝疏出之後, 殿下有不安之意, 故賓廳, 會啓三日後欲爲庭請矣. 適以代理事, 撓遑未暇矣, 天生厲氣, 辛丑不死, 今又不死, 未知將有何許變怪乎? 箕翊曰, 向者虎龍之變書始出也. 殿下, 又降不忍聞之敎, 臣等於其時, 不覺流涕. 古語曰, 毋忘在莒, 殿下, 若念前後涕泣辭位之時, 則可知其逆狀, 而每以區區小仁, 有所持疑, 臣實慨然也. 上曰, 其時事, 非以鳳輝而然也. 箕鎭曰, 頃以不見形顧察影之說仰陳, 若欲明知, 則一鏡之子, 今若鞫問, 可知其實狀, 鳳輝, 亦當鞫問, 可知其有罪無罪矣. 亨益曰, 其疏旣作斷案, 別無更問之端矣. 秉常曰, 鳳輝正法, 則庶慰群情矣, 上曰, 合啓庭請, 初若允從, 則庶有慰群心之道, 而予不明, 未能曉得, 批語之外, 更無可言. 秉常曰, 初雖如此, 群情所激, 庶幾感悟矣. 喬岳曰, 日已過午, 酬酢似煩, 亟降一兪音, 以副臣民大願, 幸甚. 上曰, 更無可諭者矣. 左相曰, 如是則一退之外, 無他可望矣. 上曰, 俄者憲臣, 亦以予言爲過, 而予意庶幾知之, 今日庭請, 實所不料也. 心中所懷, 豈可不言, 向者所答, 猶有未盡者, 予若不省事之輕重而爲之, 職居三事者, 所當匡救, 今日合啓, 大臣, 亦以爲過, 而勸使勉從, 則不可也. 事或有今日不思而明日更思, 則庶可自覺, 而今予所執, 已至累月, 終不知其靳允之爲非也. 古人云, 道不合則去, 而休戚之臣, 事體自別, 此事, 惟當付諸三司, 從容議處, 庭請, 旣是過擧, 而又以決去爲言, 有異於長者去就之義矣. 語及疇昔, 不勝感傷, 而左揆, 則與他有異, 幼被先后之恩遇, 其所報效尤何如也? 君臣猶父子, 豈無可隱之言乎? 甲午年, 翼陵差祭時, 路過明陵, 辛巳後一未參謁, 切欲歷謁, 而以私謁未安, 不得展拜, 只自痛哭而歸矣. 卿兄弟盡心國事, 而卿兄則尤異於卿, 此予在私邸時所熟知者也. 向日群小濁亂, 光城奉祀之人, 無少長一竝竄逐, 先后同氣, 獨有一卿, 而亦竄逐之, 至今思之, 豈無痛傷之心乎? 予或有過擧, 股肱大臣, 所當匡救, 予雖涼德, 豈可以決去爲心哉? 卿之始自遠鄕入侍也. 追惟先后, 不勝感愴, 雖不下鄕, 旣不行公, 則與下去何異哉? 此後則勿爲此等言, 可也. 鎭遠曰, 聖敎至此, 不勝感泣, 若以臣忝在知敦寧之列, 則固無所關, 而職責旣重, 豈可以戚里之故, 不思自潔而冒居, 則何以能做國事乎? 今日所陳, 第一件事, 則先朝諱疾事也. 第二件, 則誣逼聖后事也. 第三件, 則構殺善類事也. 臣頃有所達, 而聖敎亦已從之, 命均之疏忽出, 臣欲於其時自退, 而人或謂之不可輕去, 故尙今冒居, 而國賊終不能討, 則更將何顔而立於朝乎? 願解相職, 退處西樞散秩, 時陳區區之誠也. 上敎雖如此, 臣旣有所執而不得申, 則焉用彼相哉? 今以匡救, 爲敎若是, 臣知慮所及處, 則無不畢陳, 而今此重事, 亦不見從, 恐與聖敎相左矣. 觀命曰, 左相所執, 大經大法, 終不見聽, 則可以退去, 若徒貪榮祿, 則將焉用哉? 臣則尙冀積誠回天, 稍待數日後決其去就, 而亦豈可自立乎? 其所去就, 實無同異之別矣. 取魯曰, 承旨, 甚爲苟簡, 庭請伏閤之時, 例爲來參, 而趙彦臣呈辭, 洪龍祚有身病, 柳復明在式暇, 祈雨齋戒及大祭相値時, 例有變通之例, 故敢達. 上曰, 呈辭受由承旨, 及有實病承旨, 姑爲改差, 其代, 政官牌招, 開政差出, 可也. 明日開政, 而以在京無故人差出. 出榻前下敎 取魯曰, 判義禁李宜顯, 連爲違牌, 大赦之後, 尙不開坐, 鞫廳亦不得開坐, 所帶文衡, 亦多有擧行之事, 使之斯速出仕, 何如? 上曰, 今則病勢差減乎? 取魯曰, 比前差減云矣. 上曰, 非是過嫌之事, 而一向違牌, 事甚未安, 更卽牌招察任, 可也. 俄者兩司所啓, 旣允於諫院啓事, 兩司, 皆以擧條施行, 可也. 疏下六人事, 憲臣, 請爲下詢, 入侍諸臣, 皆以予謂有欲從之意, 而猶不知予意之所在也. 筵語旣出, 故今此下敎, 欲使知之耳.

영조 영조 1년 (1725년 雍正(淸/世宗) 3년 영조 1년 7월 영조 1년 7월 4일

승정원일기 596책 (탈초본 32책) 영조 1년 7월 4일 경자[기해] 22/27 기사 1725년 雍正(淸/世宗) 3년병이 있다는 이유로 遞職해 주고 治本을 세울 것, 人心을 복종시킬 것, 申慶弼 등에 대해 削版의 刑律을 시행할 것을 청하는 趙命臣의 상소

○ 掌令趙命臣疏曰, 伏以臣賦命奇窮, 幼失怙恃, 乳養失度, 長多疾病, 形殼僅存, 而眞氣內鑠, 最是痰眩之症, 實爲平生痼疾, 每當春夏, 輒致倍劇, 一月之內, 强半痛楚, 尋常出入, 亦難自力, 其不堪供仕之狀, 卽同朝之所共知, 而今此伏閤之擧, 實出於討復之義, 爲人臣子者, 不敢以疾病爲辭, 不計死生, 强疾趨參, 及至罷歸之後, 添得暑暍, 飮啖全廢, 因其澌敗, 本病乘之, 日昨引避就職, 擔舁往來, 歸則昏倒, 不省人事, 危兆敗證, 迭出交作, 藥餌罔效, 有加無減, 㱡㱡欲盡, 傍人代懍, 噫, 臣失怙恃, 孝無所矣. 唯有忠君一事, 自期盡分, 而疾病已痼, 驅策末由, 臣於此生, 忠孝兩缺, 撫心悼歎, 益悲身命之窮矣. 今日守閤, 不可不備員, 而臣之疾狀, 如上所陳, 欲起還仆, 竟未趨造, 繞壁彷徨, 徒深惶愧, 顧此病勢, 實無旬月內復起之望, 而當此大論方張之日, 虛帶職名, 竊有所萬萬難安者, 玆不得不疾聲仰龥於仁覆之下, 伏乞聖慈, 特察臣疾病之難强, 亟命鐫遞臣職, 以延殘喘, 以便公私, 不勝萬幸. 臣方以病乞免, 不宜更贅他說, 而臣職忝言地, 終無一言而去, 則是臣負殿下也, 愧初心也. 竊惟我聖上, 睿智之資, 逈出百王, 履端之初, 思恢至治, 汲汲於修己安民, 黜邪陟正, 大化風動, 八域歡欣, 至於巖穴之士, 亦欲翼明時補淸化, 莫不願立於朝廷, 如臣疲劣, 濫蒙洪造, 忝叨臺選之地, 得廁侍從之列, 再登法筵, 獲瞻耿光, 天顔溫粹, 酬酢如響, 臣於是, 不覺藹然有愛悅之心, 欲有所獻, 以補聖德之萬一, 而臣素無學術, 見識蒙昧, 泯默而退, 私自耿耿, 今則職責未效, 病難供仕, 引遞之外, 更無他道理, 則臣何敢自諉以空疎, 不思涓埃之報乎? 愚忠所激, 可效獻芹者, 其目有二, 懋聖學, 以立治本, 明好惡, 以服人心, 此爲爲治之要道, 當今之切務, 不可以少緩者也. 所謂懋聖學, 以立治本者, 帝王之爲治也, 必以自修爲本, 自修, 非欲爲治而爲之也. 必有以自修, 方可以盡性, 天下自歸于仁, 此其理必然, 而不可易者也. 夫堯·舜·禹·湯, 生資本聖, 似不資於學, 而必有精一祗慄之功, 以致雍·熙於變之治, 若後世之君, 則未能反身勉學, 只以才氣御人, 是其出治卑汚, 未有禮樂之化, 周公沒, 而百世無善治者, 皆坐於學術之未講耳. 伏惟聖資, 至明極粹, 潛心性命之學, 已造高明之域, 絲論之間, 義理橫豎, 瞻聆所動, 佇見至治, 而第覵聰明邁古, 而有獨馭之志, 才智絶世, 而有自用之意, 擧措之間, 是非或不無眩撓, 政令之際, 與奪或不無苟且, 夫獨馭則雖有良輔而不能用, 自用則雖有嘉謨而不能售, 是非眩撓則讒佞易乘, 與奪苟且則忠賢難進, 此乃聖學之所以矯治乎氣質者, 猶有所未盡, 窮格乎物理者, 猶有所未明, 克去乎私意者, 猶有所未純也. 伏望殿下, 必究致治之本, 益加自修之功, 究極萬理, 無所不至, 眞實無僞, 意無不誠, 無偏無倚, 心無不正, 氣質渾化乎査滓, 動止一循乎天則, 則聖德之隆, 可方堯·舜, 治化之盛, 可及唐·虞矣. 雖然自修之道, 固在於殿下之自用其力, 而其所箴規輔翼之道, 必得正士而左右之, 然後可以成就, 今殿下親近儒臣, 日開講筵, 討論墳典, 聖德之日新, 可覩於今日, 而但恨草野博學之士, 必有資益於聖學者, 而未能悉致于經席, 伏望殿下, 別置賢館, 擇學問硏博者, 置在近侍之列, 不時召對於便殿, 從容講說義理, 切劘治道, 溫顔簡禮, 虛己察言, 順于心者, 求諸非道, 逆于心者, 求諸其道, 則自修之功, 必不間斷, 而化澤之及人者, 必薰蒸透徹, 融液而周遍矣. 豈非猗歟休哉? 所謂明好惡以服人心者, 蓋人君之致治, 只在明示其好惡而已, 故一部大學, 以好善惡惡, 爲自修之首, 以能好能惡, 爲挈矩之要, 是以舜擧臯陶, 不仁者遠, 湯擧伊尹, 不善者遠, 而天下大治, 郭公, 善善而不能用, 惡惡而不能去, 而卒以亡國, 此其好惡之不可不明者然也. 今殿下首燭凶賊之逆狀, 而誅鋤之, 深嘉善類之忠赤, 而召庸之, 天討可行, 而彝倫可正, 士氣可作, 而綱紀可立, 則殿下之好惡, 於是乎得其正, 而國人之咸仰, 爲如何哉? 竊怪夫殿下惡惡而不能盡去其惡, 好善而不能盡用其善, 使惡者, 不唯不被其罪, 乃有晏然自在, 而無所懲畏, 使善者, 不唯不用其言, 乃有澟然憂惕, 而還思退避, 王法無以行, 而彝倫無以正, 士氣無以作, 而紀綱無以立, 則臣竊憂憫, 大有所惑焉. 夫殿下所以斥黜奸兇者, 非爲無端厭棄之也, 必其所惡者在也, 必惡其危逼儲位, 罪在罔赦也, 必惡其創出嫌字, 權輿禍機也, 必惡其悖義蔑倫, 惟利身家也. 殿下之所以深惡之者, 旣在於此, 則殿下宜卽明示處分, 不當疑之而不罪也, 明矣. 而使首事之惡逆, 尙逭天誅, 疏下之諸賊, 容息覆載, 殿下何其惡惡, 而不能盡惡惡之道也? 夫殿下所以進用善類者, 非欲以爵祿榮寵之也, 必其所取者在也, 必取其忠誠之可輔君德也, 不然則必取其謨猷之可裨治化也, 不然則必取其衛護斯文也, 殿下之所以委任之者, 旣在於是, 則殿下宜須納用其言, 不當任之而不信也決矣, 而彼討復之義, 亘古今不易之論, 一切靳允, 鎭日相持, 殿下何其好善, 而不能盡好善之道也? 嗚呼, 國是未定, 人心易搖, 正名未盡, 則善政難成, 若不明其政刑, 扶護國脈, 則君子無所恃, 而罔盡其忠, 小人有所窺, 而無所顧忌, 可勝嘆哉? 然向來士禍之慘, 殿下所親見也. 慘傷愍怛之意, 前後屢形於天語, 況聖上, 明竝日月, 深燭邪正之分, 士禍之作, 今不復憂矣. 然爲國之道, 豈止苟無士禍而已? 必使君子, 言有所盡其心, 事有所盡其道, 乃可以裨補乎君道, 賁飾乎治化, 而目今善類, 備經斬伐, 餘悸尙在, 畏禍愈切, 乃無骨骾之風, 爭效熟軟之習, 如是而國事何由以做, 善政何由以成? 嗟嗟悲夫, 當酷禍之餘, 士氣摧殘, 人心不固, 庶事不就, 則殿下宜以明示好惡, 爲當今第一務, 以之正名正罪, 各以其律, 以之恢廣言路, 信任忠良, 必使是非截然, 邪正不混, 然後殿下之好惡, 明白正當, 能使在廷之臣, 慕淸議而恢公道, 務直氣而効忠節, 維新之政, 次第可擧矣. 惟此所陳兩條, 雖辭理荒拙, 不足塵睿覽, 若其區區願忠之志, 則上之欲以補殿下誠正之功, 次之欲以勉殿下乾剛之德, 如使一得之愚, 不以猥屑, 而少留淵衷, 則未必無少補矣. 於戱, 殿下卽我國之盛主, 而今日者, 殿下之盛時也, 殿下所以汲汲有爲, 以副臣民之望者, 當如何哉? 於此而不副其望, 則祖宗之遺黎, 先朝之耆舊, 將復何望焉? 國家安危盛衰之機, 天命人心去就離合之兆, 皆決於殿下一心之操舍, 擧措之當否而已. 伏願聖明, 深留意焉. 生民休戚, 係於守令之賢否, 而近年以來, 字牧之任, 尤不擇人, 生民之困悴, 未有甚於此時, 可勝痛哉? 河東府使申慶弼, 本以狂易之人, 性又酗酒, 日夜迷醉, 至與下吏輩, 裸身追逐, 以爲娛戱, 大小政令, 專委於鄕所, 隣邑之人, 呼之爲狂府使, 如此之人, 不可置諸字牧之任, 以貽民害, 宜罷其職, 以懲其餘, 溫陽郡守權興駿, 昨秋國恤時, 適往營門, 路逢關文, 爲人臣子者, 固當驚遑痛隕, 而歷入其親友家, 終日爛飮, 醉歸官次, 昏睡不省, 不卽宣布關文, 一邑上下, 齊會等待, 及至夜深, 始乃擧哀, 而左右扶掖, 前倒後顚, 其擧措之駭悖, 不可勝言, 此外貪縱不法之事, 乃其細故, 則終不可置而不論, 臣謂宜施削版之律也. 臣病未就職, 略將短疏, 附陳所懷, 而誠激于中, 言不知裁, 臣無任悚懼屛營之至, 謹昧死以聞. 答曰, 省疏具悉. 陳戒之言, 誠甚切至, 深用嘉尙, 可不留意, 而好惡之說, 尤亦切實矣. 兩邑守令事, 竝宜施焉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 7월 영조 1년 7월 4일

승정원일기 596책 (탈초본 32책) 영조 1년 7월 4일 경자[기해] 23/27 기사 1725년 雍正(淸/世宗) 3년부모의 봉양을 위해 守令에 除授해줄 것을 청하는 朴致遠의 상소

○ 左承旨朴致遠疏曰, 伏以臣聞, 疾痛必呼父母, 此固人情之所不能自已者也. 又聞君臣猶父子, 蓋言情無不通也. 今臣懇惻之情, 不啻疾痛而已, 平日所以仰托於聖庇者, 無異慈父, 則何可徒怵嚴畏之誅, 自阻聽卑之天, 而不一哀鳴也哉? 臣出而事君, 蔑涓埃之報, 入而事親, 無服勞之事, 徒以褊介之性, 積忤群小, 頃當辛丑之禍, 最受憯毒之鋒, 繫獄凡二年, 在謫又三年, 天涯隻影, 未能效元城將往之誠, 嶺表千里, 但爲太行望雲之恨, 有懷二人, 空吟父母何嘗之句, 楓林暮日, 每見烏鳥之相哺而呴呴也. 未嘗不拊心而感泣, 乃者, 猥蒙聖明之特宥, 五載相別之餘, 歸見篤老父母, 殿下之於微臣, 實有生死肉骨之恩, 欲報之德, 河海莫量, 第臣之父母, 自臣流離竄逐之後, 涕淚度日, 憂愁成疾, 又重之以飢寒困阨, 肌膚消鑠, 形神幻脫, 常有懍懍之憂, 此非臣抑情從宦之日, 固宜退伏田間, 無違膝下, 庶幾不負劬勞之恩, 而只是君臣父子, 恩義無間, 一覲文陛, 未忍便訣, 遲回旅邸, 輒辱誤恩, 銀臺寵擢, 意出匪分, 感激恩數, 黽勉供趨, 臣則衣君食君, 已極一身之榮, 臣之父母, 年老病深, 落在鄕曲, 尙無一日之養, 噫, 人之養其親也, 甘毳之供, 至誠所欲, 而臣則貧不能備焉. 衣帛之煖, 人情所願, 而臣窮不能辦焉, 朝蔬夕菜, 輒益對案之愁, 樂歲凶年, 俱失仰事之道, 有子如此, 親心莫慰, 風波一別, 歲月荏苒, 臣父今年六十有九, 臣母今年七十有一, 西日下山, 喜懼之心益切, 春暉未報, 寸草之情彌深, 臣旣不得退而力耕, 以盡子職, 又不克進而籲呼, 以暴至懇, 則區區情事, 終無可伸之日, 言念及此, 心焉如擣, 毛義之顔, 始動於奉檄之日, 仲由之悔, 猶多於列鼎之時, 臣每讀宋人詩, 古人一日養, 不以三公換之句, 不覺感歎于中. 仍伏念我朝, 以仁孝化俗, 前後朝紳之爲親乞養者, 輒曲副而矜許焉, 可見聖德之推恕, 孝理之旁達矣. 況我聖明, 上奉兩殿, 以孝爲治, 如臣疾痛之呼, 庶蒙矜諒之恩, 不避僭猥之私, 悉陳肝隔之懇, 伏乞聖明, 察臣至願, 憐臣至情, 畀臣以便近一小邑, 捐出廩料, 數年便養, 則臣之殞首結草, 固不足喩, 而臣雖甚無似, 仰體聖上如傷之仁, 殫誠竭力, 或可圖報其萬一矣, 緣切私懇, 瀆擾至此, 誠萬萬死罪矣云云. 答曰, 省疏具悉. 疏辭, 令該曹稟處.

영조 영조 1년 (1725년 雍正(淸/世宗) 3년 영조 1년 7월 영조 1년 7월 5일

승정원일기 596책 (탈초본 32책) 영조 1년 7월 5일 신축[경자] 34/36 기사 1725년 雍正(淸/世宗) 3년大臣의 배척을 받은 것에 대해 辯論하고 遞職을 청하는 金有慶의 상소

○ 工曹參判金有慶上疏曰, 伏以臣之頃者一疏, 悉陳由中之懇, 冀許刊籍之請, 及承聖批, 不惟不賜允可, 誨責甚勤, 辭旨極嚴, 臣奉讀未半, 不覺惶汗浹骨, 繼伏聞藥房入侍時, 聖上, 提臣揷木軟地, 習杖斃僧兩句語, 敎以非但慢侮大臣, 奏御文字, 豈可用此等語乎? 筵席甚秘, 傳說多誤, 臣雖未知必信, 而聞來心神如墜, 悚懍倍增, 臣雖無狀, 粗識事君之道矣. 豈敢以不敬之說, 謄諸奏御文字, 而竊看前古名臣告君之辭, 亦多引用此等俗語, 故臣果借以爲喩, 而不覺其爲罪矣. 匪怒之敎, 若是嚴截, 臣席藁俟譴, 靡所容措, 且於大臣箚辭, 尤有所萬萬危蹙者, 雖不敢輒事呶呶, 以傷事體, 而亦難終默, 略陳其槪, 夫郞廳之替啓, 果若反重於筵奏箚陳, 則大臣之以臣言爲社撰者, 誠是矣. 此則不須更辨, 而至如君臣義輕之說, 實有未可曉者, 國有亂逆, 事機危迫, 而諉以親嫌, 不肯請討, 則責之以君臣之義, 義理誠然, 而今論旣骨之人, 而爲其至親, 不忍參涉於孥籍之請, 固非常情之外, 其可爲名義之罪人, 而亦果近於顧瞻之目耶? 臣反覆思惟, 終未覺悟, 甚矣. 臣之迷滯也, 臣釁累旣深, 負犯亦重, 舊汚新愆, 俱係難洗, 而水部新命, 遽下於意外, 臣驚惶感激, 涕淚自零, 其在賤分, 當卽趨謝, 而況王世子痘患, 始辨於平復之後, 此實前所未有之慶, 亦宜一近宸陛, 以伸喜忭之誠, 而臣之所遭, 決不可復廁於搢紳之列, 玆瀝肝血, 更申至悃, 伏乞天地父母, 特加諒察, 亟許遞改, 仍依前懇, 永刊姓名於朝籍, 使名器無虛辱之弊, 微臣盡自處之義, 不勝幸甚云云. 答曰, 省疏具悉. 卿其勿辭, 從速上來察職.

영조 영조 1년 (1725년 雍正(淸/世宗) 3년 영조 1년 7월 영조 1년 7월 8일

승정원일기 596책 (탈초본 32책) 영조 1년 7월 8일 갑진[계묘] 8/30 기사 1725년 雍正(淸/世宗) 3년討賊을 청한 일에 대한 批旨 등을 이유로 太廟 享官 직임의 遞差를 청하는 閔鎭遠의 차자

○ 左議政閔鎭遠箚子曰, 伏以近以庭請一事, 屢勤未安之敎, 臣忝居班首, 惶隕悚蹙, 有倍他人, 而朝中諸議咸以爲, 不討賊則無以爲國, 與其縱賊而貽禍於國家, 無寧熟諫而獲譴於聖明, 臣果是其言, 不住申請矣. 日昨批旨, 尤極非常, 至以涼德巽軟, 南面亦慙爲敎, 臣與百僚, 聚首奉讀, 相顧失色, 直欲鑽地以入而不可得也. 臣以萬萬無似, 猥叨輔相之職, 曾不知聖意先有係着, 非微誠拙語所可感回, 而敢以討凶逆除君讐, 爲今日第一義, 捨此則君臣之義滅絶, 而士大夫不可以立朝事君, 罄竭衷腸, 觸犯威怒, 閱月而不知止, 其亦愚且妄矣. 殿下以臣之故, 至於無樂爲君, 則以此而按臣之罪, 竄殛猶爲輕典, 矧又旣知臣罪, 不卽加誅, 而自發巽軟之歎, 臣雖萬被誅戮, 何足以贖其罪哉? 適値見差太廟享官, 不敢引罪退伏, 泯默進參於駿奔之列, 今始露章自列, 跡涉縱肆, 尤增死罪, 伏乞聖明, 亟命下臣司敗, 治臣罪犯, 以肅朝綱, 以淸新化, 公私不勝幸甚. 取進止. 傳曰, 遣承旨敦諭.

영조 영조 1년 (1725년 雍正(淸/世宗) 3년 영조 1년 7월 영조 1년 7월 11일

승정원일기 596책 (탈초본 32책) 영조 1년 7월 11일 병오 14/29 기사 1725년 雍正(淸/世宗) 3년筵席에서 청한 바를 윤허받지 못한 일 등에 대한 所懷를 진달하고 遞職을 청하는 閔鎭遠의 차자
.
○ 左議政閔鎭遠箚曰, 伏以臣, 罪大而未勘律, 情蹙而猶帶職, 惶悶抑塞, 不知置身之所, 昨伏承再箚之批, 縷縷數十言, 不啻若提耳而面命, 臣九頓奉讀, 一字一涕, 誠不料負罪賤臣, 何以得此於聖朝也. 竊伏念臣, 妄以爲今日不討賊, 則不可以一日在職, 此實胸中素講之義理也. 向也, 意謂聖學高明, 此等義理, 必有一悟之時, 唯以積誠開陳爲事, 今則已知聖志之牢定矣, 已知口舌之難爭矣. 如是, 猶且淟涊不去, 貪饕祿利, 則是自喪所守, 甘爲患失之鄙夫, 臣雖不肖, 所不忍爲也. 至於西銘之說, 殿下, 又以禹之泣囚, 譬曉之, 實出於勤勤牖迷之至意, 而乃若愚臣之惑, 則至此滋甚. 槪禹之泣囚, 泣其絶之也. 然其絶也, 非禹絶之, 渠乃自絶也. 禹, 傷其自絶而陷於刑辟, 至於出涕, 禹何嘗不絶, 而屈法宥罪耶? 以此謂禹爲非絶, 則非臣之所敢知也. 且國士遇三字, 卽古人知己相感之語也. 如臣倥侗謭劣者, 萬不近似於國士之稱, 而若以高位殊禮, 謂之國士遇, 則殆韓愈所謂感恩則有之, 知己則未也. 臣何敢當此敎也? 唯是瞻望明陵之敎, 不覺心腸之摧裂也. 噫, 臣雖萬萬無狀, 豈敢頃刻而忘明陵哉? 臣於前後筵席, 輒擧肅廟故事, 仰勉殿下之遵述, 若臣所以自處者, 亦未嘗不追思肅廟之處分. 臣於昔年, 以翰薦事不奉命者, 十朔, 於館職不奉命者, 六年, 苦辭籌司之任, 不赴松都之除, 輒蒙肅廟俯諒, 而不枉其志. 今亦以此, 深有望於殿下, 儻殿下許副微願, 則臣豈敢爲高飛遠走之計哉? 時時見差享官, 瞻望喬山之松栢, 入則不廢大庭起居之禮, 有急則爲國授命, 死生以之, 臣之報效之道, 恐不外此矣. 假令臣迫於嚴命, 黽勉復出, 其所以仰聒天聽, 自速嚴誅者, 不過一依前套而已. 殿下將焉用哉? 見今艱虞溢目, 殿下獨憂於上, 臣職忝輔相, 義同休戚, 豈不以國事爲念哉? 誠以國事, 有大小輕重, 於其大者重者, 上下之志, 終不能相孚, 則已無做事之望矣, 小者輕者, 更何足論乎? 竊計殿下所以敦勉臣者, 蓋欲其捨置大義, 姑從事簿書期會之末, 而此正孟子所謂姑舍汝所學, 而從我者, 亦非臣所敢奉承者也. 臣於批敎之下, 逐條陳辨, 固知分義之萬分惶悚, 然此是倫常義理之所在, 而亦有關於聖上學問之工, 迭相講磨, 務欲歸正者, 自是君臣間美事. 玆敢不避煩瀆, 復此論列, 而兼申請譴之懇, 伏乞聖明, 亟治臣負犯, 仍遞臣職名, 上而盡使臣之禮, 下而全所守之志, 公私不勝幸甚. 取進止. 答曰, 省箚具悉卿懇. 兩箚之批已諭, 更何多誥? 噫, 卿之向日筵奏, 可貫金石, 予以謂日後雖大段引嫌之事, 必不過辭矣, 豈料今日之如是固讓乎? 此皆予平日誠信之未能見孚之致, 自愧誠淺, 夫復何言? 雖日上十箚, 決難勉副, 卿其須體如渴之意, 安心勿辭, 卽起視事, 用副至望. 仍傳曰, 遣史官傳諭.

영조 영조 1년 (1725년 雍正(淸/世宗) 3년 영조 1년 7월 영조 1년 7월 11일

승정원일기 596책 (탈초본 32책) 영조 1년 7월 11일 병오 17/29 기사 1725년 雍正(淸/世宗) 3년病勢 등을 이유로 遞差를 청하고 未安하다는 批旨 등에 대한 所懷를 진달하는 鄭亨益의 상소

○ 大司憲鄭亨益疏曰, 伏以, 庸陋如臣, 過蒙陶甄, 前後忝竊, 罔非踰分, 而至於今日所叨之職, 尤萬萬不似. 臣非不知濫竽之爲愧, 循墻之爲得, 而感聖上特達之知, 旣不敢徒守廉隅, 當大論方張之日, 亦不敢孤負言責, 黽勉冒出, 思效涓埃, 以毋孤妙簡之睿眷, 而祗緣誠意淺薄, 言辭拙澁, 終未伸討復之大義, 徒竊華要, 日事呼唱, 臣內愧外靦, 無地措躬. 在臣私義, 此已爲當退之端, 而且臣年邁氣衰, 土祟漸痼, 形骸幻脫, 精思消亡, 眼視昏花, 喘息促急, 頃日兩次登對, 未免以次官替讀前啓, 則臣之癃痼實狀, 不待覼縷, 而伏想聖明, 亦已俯燭無餘矣. 況自數日以來, 重患暑泄, 度數無算, 氣息如縷, 㱡㱡欲絶, 昨於嚴召之下, 自速違慢之誅. 有臣如此, 生不如死, 伏乞聖明, 察臣人器之不稱, 憐臣疾病之難强, 亟許鐫改, 以便公私. 臣於乞免之章, 不宜贅及他說, 而竊覸殿下, 近日處分, 終有歉於大聖人包容之道, 故不得不略貢愚忱, 惟聖明澄省焉. 噫, 人臣事君, 如子事親, 此誠天地之常經, 古今之通誼也. 殿下於庭請批旨, 屢以家人父子間事, 旁引爲敎, 諄諄反覆, 誠意藹然, 凡在群下, 孰不感歎? 魯論不云乎? 事父母幾諫, 見志不從, 又敬不違. 朱子釋之曰, 見志之從, 又敬不違, 所謂諫若不入, 起敬起孝, 悅則復諫, 誠善喩也. 今日廷臣, 體驗於斯義, 一以起敬起孝, 悅則復諫爲事, 則婉曲從容, 固無不可, 而只以君誣之一日未雪, 亂賊之一日未討, 憂憤忙急, 未暇顧他, 雖承不忍聞之聖敎, 而猶未敢撤籲者, 蓋其所執者, 春秋之大義也. 實非有一毫私好惡於其間, 而不料宸衷激惱, 嚴旨洊降, 批辭中數三句語, 有非人臣之所敢聞者, 殿下何爲而發此言也? 詩曰, 白圭之玷, 尙可磨也, 斯言之玷, 不可爲也. 王言一出, 四方傳誦, 記之史冊, 垂諸後世, 樞機之發, 不可不愼也, 其亦較然. 傳曰, 君子之過也, 如日月之更, 人皆仰止. 又曰, 人孰無過? 改之爲貴. 伏願聖上, 深惟遄復之戒, 亟改未安之批, 使聖德增光, 聽聞解惑, 豈不幸歟? 嗚呼, 朝著草創, 庶事泮渙, 見今上下所以倚重者, 惟是一二大臣, 而丹忠血懇, 未能見暴, 一時引入, 景色愁沮, 臣竊不勝憂歎之至. 亦願聖明, 小霽威怒, 益推誠信, 懋加優禮, 期於勉出, 使鞫獄速完, 廟謨無滯, 則國事幸甚. 仍伏念殿下, 必欲使速撤庭籲者, 蓋慮諸司之廢事, 生民之無告也. 故於筵中, 累形辭敎, 至以付諸三司, 而諸臣請對, 如今之爲敎, 聖意所在, 益可仰揣. 臣意此後請討之擧, 一依前席面諭之意, 惟以積誠籲天, 不得請則不已, 爲期, 似合事宜矣. 生民休戚, 係於守令. 殿下爲此之慮, 愼擇守令之敎, 非不勤矣, 而許多邑窠, 有難箇箇得人, 此其勢然也. 然掌銓之臣, 加意惕念, 博訪廣搜, 無論色目之如何, 必以聲績素著者, 棄其所短, 取其所長, 猶匠之用木, 則豈不有補於救焚拯溺, 祛瘼蘇殘之道乎? 爲今日急務, 無如愼簡守宰, 故略有所陳, 伏願聖明, 更以精白奉承之意, 另飭銓部焉. 近日避薄地而陞安邑者有之, 帶好爵而見差殘邑, 則仍之, 任便成習, 惟意所欲. 臣謂竝令還授本職, 速使赴任, 似有得於矯弊之道矣. 承宣之地望, 自別, 不可人人而苟充也, 明矣. 同副承旨鄭東後擬除之下, 物情未允, 金鎭玉門閥才諝, 世皆推許, 佐貳雄藩, 猶或可授, 而至於通擬銀臺, 有拂公議, 臣謂今後, 則竝勿撿擬, 爲宜也. 臣目覩非常之過擧, 不勝憂國之微忱, 區區所懷, 略陳梗槪, 至於時弊所關, 病不能殫論, 負職責多矣. 伏願聖上, 諒察裁省焉. 臣無任激切祈懇之至, 謹昧死以聞. 答曰, 省疏具悉. 日昨批旨, 豈不諒大臣之意而然乎哉? 噫, 卿須看今日之國事, 寧乎? 否乎? 又看朝庭之氣像, 誠乎? 否乎? 筵席傳啓, 終夕齗齗, 無他國事之可言, 今日如此, 則明日又如此, 而絲綸惻怛, 未感廷臣, 便作朝紙上閑語, 予之嗟慨世道, 不亦異乎? 付陳守令, 卿言盡好, 申飭銓曹, 而人臣事君之義, 隨職事而盡力, 何可擇其好否歟? 另飭京外, 毋踵此習焉. 鄭東後·金鎭玉之備擬承宣, 固非濫矣. 卿其勿辭, 從速察任.

영조 영조 1년 (1725년 雍正(淸/世宗) 3년 영조 1년 7월 영조 1년 7월 11일

승정원일기 596책 (탈초본 32책) 영조 1년 7월 11일 병오 28/29 기사 1725년 雍正(淸/世宗) 3년부모의 病勢 등을 이유로 遞職을 청하는 朴致遠의 상소

○ 左承旨朴致遠疏曰, 伏以臣, 瘴海歸來, 暫慰久離之親顔, 爲謝恩命, 維暮之春, 復入城裏, 輾轉留淹, 時月多換, 夏序已盡, 新涼入郊. 晨昏久曠, 歸思如水, 只以父母孔邇, 未忍便訣, 尙此遲回, 臣於是益知君臣父子無間也. 噫, 臣生逢聖明, 廁迹近密, 出入禁闥, 日襯耿光, 豈非臣至願, 而家貧親老, 無以爲養, 敢暴微懇, 猥蒙曲諒之恩, 聖德罔極, 河海同大, 感激之極, 宜如何仰報也? 惟是水土一疾, 根祟於嶺海流離之際, 轉劇於屢月夙夜之役. 區區一身之病, 雖未敢爲暇恤之計, 而第實有私情之萬萬懇迫者. 臣之父母, 篤老且病, 連得鄕信, 則必以受由速歸之意, 辭語悲切. 念臣爲子不肖, 從前遊宦, 妄嬰世網, 違離膝下, 久矣貽戚, 今又耽戀榮寵, 尙滯京洛, 老人情懷, 例多傷感, 朝暮倚閭之想, 其何以禁? 臣每見親書, 心魂若飛, 明發不寐, 非無徑情卽歸之意, 而出納重地, 不宜一刻暫曠, 嚴廬之〈下〉, 亦不敢每事瀆擾, 至今抑情供職, 而臣之情事, 則可謂憫且切矣. 院中諸僚, 亦諒臣情病之若是, 已知辭單之可捧, 而只以近日僚席之不齊, 退却不捧, 鎭日請牌, 臣之不能見孚於同朝, 亦且愧矣. 臣情阨勢窮, 終未免坐違, 臣罪自知, 譴罰是俟, 聖度寬容, 恩出格外, 惶蹙靡措, 寢食俱忘. 臣方欲治請譴之際, 召牌又降, 怵分畏義, 謹此來詣禁扃之外, 玆敢呼籲於慈愛之天, 煩聒之尤, 尤無所逃, 有親者歸覲, 法典所在. 伏乞聖明天地父母, 特推孝理之化, 俯賜諒察, 遞改臣職名, 仍許歸見父母, 千萬幸甚. 臣無任屛營祈懇之至, 謹昧死以聞. 答啓字[踏啓字].

영조 영조 1년 (1725년 雍正(淸/世宗) 3년 영조 1년 7월 영조 1년 7월 12일

승정원일기 596책 (탈초본 32책) 영조 1년 7월 12일 정미 26/27 기사 1725년 雍正(淸/世宗) 3년鄭亨益의 상소 중 李命熙를 尙州로 移除한 일 등에 대한 所懷를 진달하고 情勢를 이유로 遞差를 청하는 兪拓基의 상소

○ 吏曹參議兪拓基疏曰, 伏以, 臣之待罪政地, 已四箇月矣. 銓衡人物之任, 夫豈萬一近似於如臣等輩, 而始迫嚴命, 冒沒承當, 終又遲徊, 汔玆蹲據, 醜拙百出, 恧蹙度日. 日者敬昭殿親享時, 大祝移差之事, 雖非臣之所與知, 而堂郞問備之敎, 辭旨頗峻, 臣旣見叨右堂, 其何敢諉諸該郞, 而獨自晏然乎? 方擬陳控危懇, 仰請褫解職名, 此際得伏聞大司憲鄭亨益疏中, 盛言守宰趨舍之弊, 承宣新擬之失, 其言切至, 咎專在臣. 臣於此, 誠不勝其惶駴萬萬. 昨因開政, 天牌再臨, 而輒不免坐違, 只推之命, 屢出格外, 以罪爲寵, 冞增隕越. 玆於三召之下, 進詣闕外, 略暴委折, 惟聖明之照察焉. 憲疏所謂避薄地而圖陞要邑, 蓋指李命熙之移除尙州云. 此實臣獨政時事也. 近來吏才之艱乏, 十倍常日, 而就中州牧之窠, 尤無以推移, 通計內外職與前銜官資歷合擬者, 殆不滿四五人, 不有遷陞, 何以塡充? 況尙之爲邑, 嶺右大牧, 劇煩雄鉅, 最稱難治. 命熙之歷典郡府, 多著聲績, 屢登褒聞, 合先陞擬. 使臣爲政, 固無以易此, 僉議公擧, 又不出斯人. 臣則竊自謂爲官擇人, 而憲長疑臣以爲人擇官, 至謂之圖陞. 夫守宰之避薄圖要, 其習固可惡也, 而若臣之忝叨政部者, 乃受人之圖囑, 曲爲之應副, 任人之趨避要薄, 惟意所欲者, 果何如也? 以此勘斷, 宜被大何, 不罪臣身, 何以矯弊? 臣誠不暇以倖免爲幸, 而深有懼於國家徵礪[懲礪]之失其本也. 若夫兩承宣之新通, 亦在臣同參之日, 凡有人言, 理難獨免. 況如金鎭玉之名閥通才, 世所共許, 寘之華顯, 誰之不如, 原初薦進, 雖出於大臣, 及後通擬, 實由於臣言, 則到今臺議之發, 臣之咎戾, 益不可以自逭矣. 噫, 今日生民之困悴, 官方之混淆, 可謂極矣. 如臣無似, 忝佐銓貳, 誠能恢張公道, 無所偏倚, 少贊我聖上平明之治, 則人之爲言, 寧復及此? 祗緣臣識慮不周, 藻鑑不明, 受疑於注擬之間, 大咈於公允之議, 誠何顔面, 盤礴苟冒, 以益其無限狼狽也? 噫, 朝家之置銓官, 所責者何事, 而臣之所被題目, 又何如也? 遷一邑守, 而人疑其圖陞, 通二承宣而見非於公議, 招厚剌而尸厥職, 無有過此, 此臣所以寧被慢蹇之誅, 而不敢復爲仍據之計者也. 如使臣, 情勢有可黽勉復出, 則臣何敢徒守一己之廉隅, 罔念分義之嚴, 違逋三招之威命, 自就罔赦之科也? 伏乞聖明, 俯賜鑑燭, 察臣踪地之決不容仍玷, 亟命將臣所帶職名, 先行鐫褫, 仍令有司議臣負犯, 以戒具僚, 以肅朝綱, 不勝幸甚. 臣無任屛營祈懇之至, 謹昧死以聞. 答曰, 省疏具悉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 7월 영조 1년 7월 18일

승정원일기 597책 (탈초본 32책) 영조 1년 7월 18일 계축 21/31 기사 1725년 雍正(淸/世宗) 3년정세를 이유로 遞職을 청하는 閔鎭遠의 차자

○ 左議政閔鎭遠箚曰, 伏以, 臣伏聞聖人有言匹夫不可奪志, 臣雖萬萬不肖, 亦有所守之志, 而苟其志之有守也, 則刀鋸鼎鑊之在前, 而有所不避, 隆恩殊禮之有加, 而亦不敢承, 臣於前後嚴敎敦諭, 皆不能有所變動者, 此也. 今臣欲仰承恩命, 則大義未伸, 決難仍冒, 欲退守初志, 則承宣臨門, 督令赴命, 臣之進退, 實爲狼狽. 昨者之批, 有從容開陳之敎, 是殿下開示臣轉動之路也, 豈不欲卽日入對, 畢吐悃臆, 而第臣區區所欲陳者, 曾已備論之矣. 今雖更攄餘懷, 拙訥之一言, 旣無孚格之望, 堅定之聖志, 亦無感回之路, 如是而止, 則不過退又祈免而已. 乍出乍入, 尤無所據, 反覆思量, 終不敢爲冒進之計, 其愚迷昏惑, 可謂甚矣. 今計獨有, 斥退臣身, 改卜賢德然後, 庶事不至叢脞, 百務庶可修擧. 伏乞聖明, 俯察褊性之難化, 深軫國事之可憂, 亟遞臣職, 仍勘臣罪, 召還承宣, 毋令恩數, 有屑越之患焉, 公私不勝幸甚. 答曰, 省箚具悉卿懇. 前後批旨, 罄悉予意, 而只緣誠淺, 卿心莫回, 愕然且慙, 無以爲諭. 噫, 卿以今日國事, 謂何如, 而如是邁邁耶? 民生之困瘁, 日以益甚, 加以亢旱斯酷, 言念民事, 罔知所措. 卿以世祿休戚之臣, 當今日之國事, 不可使予獨勞於上, 想卿不安之端, 庭請批旨中末句, 亦一事也. 向日批旨, 不過示予意, 而豈未燭卿等之心而然乎哉? 若卿以此爲不安之端, 此亦予平日誠信未能見孚之致. 然到今追惟, 予亦知其辭氣之過重矣, 豈惜數句之改, 添卿不安之端乎? 令政院, 使之還入而改下矣. 箚中所執, 予決以爲過矣, 而亦非所望於卿者, 卿其體予如渴之志, 卽起視事, 用副上下之望.

영조 영조 1년 (1725년 雍正(淸/世宗) 3년 영조 1년 7월 영조 1년 7월 18일

승정원일기 597책 (탈초본 32책) 영조 1년 7월 18일 계축 23/31 기사 1725년 雍正(淸/世宗) 3년淸風郡 黃江에 權尙夏의 祠宇를 세우는 일을 허락하기를 청하는 郭守杰 등의 상소

○ 京畿·忠淸兩道儒生生員臣郭守杰等疏曰, 伏以, 朱子沒而眞儒不作, 邪說熾而斯道益晦, 四海九州之大, 數十百年之間, 長夜乎冥冥, 而獨我海外之國, 儒賢輩出, 統緖相承, 學術之純, 門路之正, 蓋無愧於伊洛矣. 文純公臣李滉, 文成公臣李珥, 作於前, 文元公臣金長生·文正公臣宋時烈, 繼於後, 帲幪於一世, 師宗於百代, 使人人, 尊朱子之學, 大春秋之義, 吾道煥如日星, 人類免爲介鱗, 實吾東道學之正脈也. 是以, 列聖以來, 崇奬備至, 其生也, 禮之以蒲璧, 寵之以賓師, 其沒也, 腏食於聖廡, 頒額於祠院, 尊其人重其道, 可謂無餘憾矣. 不如是, 世何所矜式, 士何所模楷, 斯文世道, 亦何所賴而維持撑柱, 式至今日也哉? 眞所謂先王之盛德至善, 而後王之所當柯則者也. 先正臣文純公權尙夏, 卽宋時烈之嫡傳也, 其道德之高下, 學問之淺深, 非臣等傾蠡之見, 所可模狀也. 請先以先儒之說, 可以爲先正之斷案者, 證之, 繼以臣等之所得於士林間公誦者, 陳之. 昌藜韓愈有言曰, 舜如堯, 堯傳之, 禹如舜, 舜傳之. 舜不能以傳禹, 堯爲不知人, 禹不能以傳子, 舜爲不知人. 文成公臣李珥, 實東方之大賢也, 李珥傳之金長生, 金長生傳之宋時烈, 宋時烈傳之先正, 先正之道學, 如不足以繼前賢而開後學, 則李珥以下諸儒賢, 皆不得爲知人之君子, 而所傳授者非道也. 李珥以下諸儒賢, 果是知人之君子, 而所傳授者, 斯道也, 則先正之道學, 足以繼前賢而開後學, 不待智者而知之矣, 而況宋時烈, 臨沒之時, 托以衣書, 一如朱子之於黃榦, 仍有此後事, 皆恃致道之語, 致道, 卽先正字也. 又擧朱子天地之生萬物, 人之應萬事, 惟直而已之語, 以傳之, 蓋其一縷未絶之前, 丁寧於心法之傳, 若是則師生之際受授之的, 未有若宋時烈之於先正也. 今日尊慕宋時烈之人, 孰不以先正爲其嫡傳也哉? 此臣等, 必以韓昌藜之言, 爲先正之斷案者也. 若其得於士林之公誦者則有之, 權尙夏, 天資傑特, 器度宏深, 望之而岳峙, 卽之而淵停, 其和也陽之煦也, 其嚴也陰之肅也. 狂獽負氣之徒, 硜直自好者流, 自不覺其斂袵而服, 望洋而歎, 蓋其生下來稟得, 已是山河間氣, 而晩年充養於禮法之場, 積中發外, 面粹背盎, 有如此者也. 若夫性命〈義〉理之微, 而釋之若氷解, 疑文變禮之難, 而叩之若響應, 遠而千古之事, 近而當世之務, 莫不包括於胸中, 揣摩於掌上, 人有若以語此者則若決之河注之東, 而恒出於常人之意表. 且其山林日長, 隱几功大, 箚錄於燕居, 往復於門徒, 論性論禮, 積有成書, 而莫非發揮前聖之旨, 折衷諸家之說, 可以建天地俟後世, 而不悖不惑者, 此則見道之明也. 若其平生家計, 以嚴心法大規模, 爲修身立命之本, 不區區於小廉曲謹, 而繩墨未嘗不嚴, 不屑屑於微文末節, 而持守未嘗不確, 學貫三才而不悼屈於小智之失, 智因庶物而不恥學於一能之士, 其介也, 不以三公易, 其果也, 不以萬牛回, 此則制心之篤也. 至於百年丘壑, 與麋鹿伍, 初非高蹈遠引, 果於忘世之意也. 悲深下泉, 念切京周, 以一絲扶九鼎, 以隻手擎天柱, 以不墜其師所秉執之大義理, 爲沒身自靖之地, 而溫宮一對, 首陳春秋之義, 以勖我先王, 則其所守可知, 而出處大節, 可謂與日月爭光矣. 雖其經綸之手, 局於漁釣, 君民之志, 斂於丘園, 而當世道屢變之日, 毁經侮聖之徒, 悖義亂常之輩, 接迹而起, 士趨多岐, 斯道如織, 而嶷然爲頹波之砥柱, 迷塗之指南, 及門之人, 殆半於一國, 私淑之士, 益夥於身後, 使李珥以來相傳之道, 賴以復明, 麟經之大義, 考亭之法門, 得以不墜, 則其閑聖衛道之功, 繼往開來之業, 有不可誣者也. 嗚呼, 祠院之設, 俎豆之享, 蓋所以尊尙前賢, 激勸來世, 而唯我朝爲盛焉, 雖有一節之士, 皆許血食之典, 則夫以先正, 爲斯文之宗匠, 先賢之嫡傳, 而尙無立祠揭虔之所, 其爲士林之羞恥, 聖世之欠典, 當如何哉? 先正旣沒之後, 未及半年, 奸凶得志, 士禍滔天, 黜辱之擧, 上及於淵源, 削奪之啓, 繼發於毒手, 臣等, 旣不能碎首剖心, 以白其誣, 則只自抱持遺書, 飮恨茹痛, 爲沒身自廢之計矣. 天道好還, 陽復有日, 昭雪之典, 首及於先正, 臣等聚首抃慶, 感涕自零, 不啻若陰谷之覩白日也. 聖鑑孔昭, 斯文之厚誣旣伸, 而樑木一摧, 士類之依歸無所, 臣等竊不勝羹墻之慕, 將欲建祠於先正平日藏修之所, 淸風郡黃江地, 而抑又思之, 爲先賢立祠, 雖是聖世之美事, 士林之公議, 而不先上聞, 不待朝令, 惟擅便是事, 則又非重事體尊先賢之意也. 玆敢倡率多士, 裹足上來, 仰籲於宸嚴之下, 伏願殿下, 特念崇儒重道之義, 亟賜兪音, 以副顒望焉. 臣等, 仍竊伏念曾在肅廟朝, 凡所以尊尙儒賢風礪一世者, 至矣, 而最於先正, 禮遇隆重, 遐心莫回, 而旌招不懈, 睿學雖高, 而疑文必詢, 前後寵擢之榮, 行宮晉接之恩, 出尋常萬萬矣. 曁我大行大王, 體肅廟丁寧之訓, 爲一世矜式之地, 尊尙之禮, 無替於先朝, 褒美之音, 特降於死後, 則凡爲兩朝之臣庶者, 孰不欽仰於聖德哉? 恭惟殿下改紀之初, 復爵伸誣, 次第擧行, 則殿下知先正之爲斯文宗師也. 兩朝之所寵遇, 又皆親見於身者, 則亦豈無親其親賢其賢之意哉? 此臣等所以瀆撓於嚴廬宅恤之中, 而不知其爲罪者也. 臣等, 無任屛營祈懇之至. 答曰, 省疏具悉. 疏辭, 令該曹稟處.

영조 영조 1년 (1725년 雍正(淸/世宗) 3년 영조 1년 7월 영조 1년 7월 20일

승정원일기 597책 (탈초본 32책) 영조 1년 7월 20일 을묘 28/30 기사 1725년 雍正(淸/世宗) 3년引見에 閔鎭遠 등이 입시하여 柳鳳輝 등을 討罪하는 문제, 權𢜫 등이 올라오지 않는 문제, 李光佐 등의 削黜傳旨를 捧入하는 문제 등에 대해 논의함

○ 雍正三年七月二十日卯時, 左議政閔鎭遠, 引見入侍時, 左議政閔鎭遠, 右副承旨洪龍祚, 假注書韓鳳朝, 記事官李度遠·趙明澤. 上御時敏堂. 諸臣, 以次進伏. 閔鎭遠進曰, 旱熱無前, 閭閻之間, 亦無不病者, 比來聖體, 何如? 上曰, 旱災此酷, 以是爲慮, 而無他疾病矣. 鎭遠曰, 大祭親行後, 眩氣不爲更發乎? 上曰, 眩氣則不爲更發矣. 鎭遠曰, 水刺獻進之節, 何如? 上曰, 無少加矣. 鎭遠曰, 兩大妃殿氣候, 何如? 上曰, 連得一藥矣. 鎭遠曰, 中宮殿患候, 似是暑感所添, 而內間事不能詳聞, 近來則何如? 上曰, 暑感則比前稍歇矣. 鎭遠曰, 今日擧動時, 有王世子祗送之節, 卽今寢食之節, 果爲復常乎? 上曰, 禮曹草記, 有祗送之節乎? 頃以未行冠禮, 不爲磨鍊矣. 鎭遠曰, 禮曹必以循例謄送矣. 上曰, 頃以暑熱爲苦, 比來則無事矣. 鎭遠曰, 大病後水刺之節, 比前尤減云, 今則何如? 上曰, 常時亦然, 別無加減矣. 鎭遠曰, 臣之區區所守, 已達於筵中, 只緣迷惑, 屢勒誨諭, 晝夜惶恐之際, 昨承萬萬不敢當之敎, 不敢一時退坐, 冒夜待命於闕外, 而又承面諭之敎, 不勝感泣. 旣有面諭之敎, 則情迹雖有難安, 豈敢退坐乎? 玆敢冒死入對矣. 上曰, 左相進來. 鎭遠進伏. 上握手曰, 予以涼德, 承此丕位, 惟恐負祖宗之付托, 只恃輔相而已. 予雖否德, 所當從容開諭, 豈可以一時之事, 有此過擧耶? 今日國事, 將置何地, 而若是邁邁, 先后在天之靈, 豈以卿之此擧, 有所悅豫乎? 此後則勿爲過擧, 可也. 鎭遠退伏曰, 聖敎如是, 更有何達? 第臣之所守, 以爲今日之事, 莫大於討賊, 此賊不討, 則他事都不關, 人倫明然後, 可以爲國, 自春至今, 苦口陳爭, 每以爲庶有感回之日矣. 及承嚴批, 決知聖意之不然, 以此望斷之後, 以爲國事, 旣不可爲, 則輔相之臣, 其責甚重, 固不可一日冒居, 故頃有所達, 若遞相職, 而使處西樞散秩, 則庶參起居之班, 間陳區區所懷, 是所願也. 此非上下撕捱之事, 殿下若以臣言爲非, 彼無罪逆, 則雖以簪履之舊, 或不加罪, 而不識義理論議悖僻之人, 無所更取, 亟罷其職, 改卜言議平穩者爲可, 而若以臣言爲是, 則當速處分, 雖以爲是, 而若以此擧爲重, 則更爲詳議處決, 容或可也. 今以臣等所執大義理, 謂不可容, 而使之仍居相職, 則決不可也. 臣之所見如是, 不是高飛遠走之計也. 只欲遞職而已, 豈臣負先朝殿下而去哉? 以聖賢之言觀之, 人臣, 執道理而事君, 不行則退去, 可也, 豈以一時恩眷, 奔走承命也哉? 所執如是, 豈是激於論議, 而倖倖然退去哉? 頃日求言之旨, 每以朋比爲慮, 而臣不是朋比也. 此乃天經天紀亘古今之義也. 以古論之, 宣廟朝李重慶, 以請削乙巳僞勳事庭請, 而或三四日, 或五六日而中止, 人有問之者, 答曰, 此是一國之公言, 欲使君上知之, 而非爲督迫也. 先正臣李珥, 有所論, 以爲其時, 不能至誠感回, 終未見聽, 是可慨也. 今日此擧, 殿下每令付之三司, 臣意則他罪人猶可, 而至於鳳輝, 則乃擧國請討之賊也, 豈可付諸三司而已? 上曰, 大臣之意, 予豈不知? 非謂專出於朋比也. 靳允之意, 屢盡於批旨筵敎, 更無可言者. 向時之事, 以百僚盈庭大臣力爭之故, 有所量處, 此非塞責之比, 則與終不靳允, 有異, 至於付諸三司者, 非是推托也, 箚辭誤矣. 予以誠心爲之, 而不能感回, 有此過擧, 皆予誠淺所致, 深自愧恧, 而大臣之決去, 終是過擧也. 鎭遠曰, 每有誠淺之敎, 而今日是非二字昭晣之外, 無他事, 天下之事, 是非不明, 則更無可爲者矣. 臣言非則退之, 臣言是則從之, 不用其言, 又不遞其職, 使之行公, 在上寬容之道, 猶或可矣, 而臣等所執之義, 旣不得行, 而安可冒居相職也? 若以徐徐商確爲敎, 則猶可也, 而決以爲不可用, 則臣非欲角勝也. 實難冒居此職, 殿下, 或以臣爲簪履之舊肺腑之親, 眷待之則可也, 而亦不當仍置相職矣. 上曰, 是非不明之說, 予有未曉者. 以大臣之言爲非, 則猶之可也, 而頃於右揆之言, 旣謂之辭嚴義正, 則是非已明矣. 昔大舜有徒流竄殛之典, 此雖有輕重之別, 而是非則已明, 何必待柳鳳輝正法後, 大明是非耶? 鎭遠曰, 朱子有言, 四凶之罪, 雖至重, 不爲國賊, 三苗之罪, 雖最重而猶不殺之者, 以夷狄待之也. 今日之是非若明, 則鳳輝等之罪, 爲逆, 逆而能生者, 未之聞也. 嗣基·始壽之罪, 卽誣上不道也, 而鳳輝則不但誣上也, 乃是惡逆也. 若以舜之待三苗, 爲例而不罪, 則猶可矣. 上曰, 大臣之言, 大過矣. 若以爲罪而正法, 則猶可也, 而若比之三苗, 則此雖設令之言, 決不可也, 何必正法後, 是非尤明乎? 鎭遠曰, 臣頃以鳳輝安置傳旨先爲奉入之意, 仰達, 而聖敎以庭請方張之故, 姑置之. 今則捧入, 何如? 上曰, 大臣猶以竄置之罰爲輕, 有所引嫌, 故欲待行公後捧入, 非爲延拖之計也. 今則大臣, 旣以出仕, 令政院捧入. 鎭遠曰, 卽今朝廷草創, 六卿中只有吏判·戶判·工判而已. 亞卿中, 亦不過洪錫輔數三人, 殆不成貌樣, 敬昭殿諫朞已迫, 在外二品以上別諭, 使之上來, 一番引見後廣詢, 何如? 殿下亦不可自信, 而臣等所執雖正, 且難輕許, 則首相亦將入來云, 僉會商議爲好, 惶恐敢達. 上下情志, 如是阻隔, 今日旱災, 亦是感應之致也. 若以一向堅定爲敎, 則更無可望矣. 上曰, 頃已言之, 今日之事, 雖不聽從, 豈不知予意乎? 他日更議之言, 好矣. 前禮判沈宅賢, 刑判金興慶, 尙不上來, 俱以臺疏有所引嫌耶? 臺言旣過, 斯速上來事, 令政院別諭. 判尹權𢜫, 無上來之勢乎? 鎭遠曰, 權𢜫是老病之人, 而亦豈不能上來乎? 承旨洪龍祚曰, 年雖衰暮, 而筋力則尙强耳. 上曰, 亦令政院一體別諭, 催促上來, 可也. 鎭遠曰, 其他二品以上在外諸臣, 竝爲催促上來, 何如? 上曰, 吏曹參判李縡, 終不上來, 極爲過矣. 鎭遠曰, 李縡方以瘧疾作痛, 卽今則勢難上來, 而前頭若遞所帶實職, 則有一謝恩命之意云矣. 金有慶之頃疏, 雖不穩當, 此非可棄之人, 一體收召, 何如? 上曰, 一體別諭, 可也. 龍祚曰, 左參贊趙道彬, 雖在近京之地, 旣是江外, 則似當一體別諭矣. 鎭遠曰, 趙道彬向來, 以其子赴擧之事, 議者皆以爲非, 臣亦以任其子赴擧, 爲不可矣. 近始聞之, 道彬則其時, 在於木川地, 其子則在京不赴擧, 則或恐禍色益急, 果爲赴擧, 而道彬則全然不知, 及其參榜而來見也, 始乃大責云, 是則非其父之過也. 其後泮宮有付罰其子之事, 道彬以此爲不安, 不爲行公云矣. 年少臺官, 因所聞而發於疏章, 此是不諒之致也. 況道彬, 肅宗朝曾經大司馬之臣也, 簪履之舊如道彬者, 有幾人哉? 亦爲別諭, 使之上來, 何如? 上曰, 臺言雖以高激爲貴, 而旣不稱量, 則因此一時之事, 引嫌自處, 如是則仕於朝者, 有幾人耶? 頃日臺疏, 已有答批, 而豈可以其子付罰之故, 終爲引嫌乎? 人臣事君之義, 終不當如是矣. 且其人之醇謹, 予已知之, 眞是可惜之人也. 令政院亦爲別諭, 使之斯速上來行公, 可也. 出擧條 龍祚曰, 光佐·泰億削黜傳旨, 亦爲一體捧入乎? 上曰, 此與竄置有異, 臺疏未收殺之前, 不可捧傳旨, 而且雖不捧傳旨, 此等人, 豈可入城乎? 疏下六人加棘事, 及鳳輝事, 事極重大, 可爲先捧傳旨, 而至於削黜罰輕, 不當捧傳旨也. 鎭遠曰, 旣承前頭廣詢之敎, 不是邁邁也. 臣與右相, 情勢去就, 一般無異, 右相, 聞此敎後, 亦不可一向引入, 亦爲面諭, 使之速出行公, 何如? 上曰, 依爲之. 鎭遠曰, 鞫廳廢坐, 今已數朔, 誠爲可悶, 而臣有所欲稟者矣. 壬寅誣獄時金龍澤之劍·白望之銀, 旣歸虛妄, 而所謂龍澤之劍, 尙今留置禁府, 堂郞見之者, 莫不駭怪矣. 其時現得銀劍之捕盜部將, 其間情節, 必有可悶之端, 分付該廳, 使之査覈捧招, 送于禁府, 以爲添入於其時捕盜大將李森問目中, 何如? 上曰, 其時捕將, 有干與之事乎? 鎭遠曰, 其時事, 皆出於捕將指揮云矣. 承旨洪龍祚曰, 指揮與否, 姑置勿論, 旣知其誣罔, 則其時部將, 宜有一問之道矣. 鎭遠曰, 當自禁府, 直爲請拿, 而似不無蔓延之弊, 亦爲重大, 自該廳, 詳査曲折, 若有緊問之端, 則當自禁府, 更爲啓稟査問矣. 上曰, 先自該廳, 査問捧招, 以送于禁府, 可也. 出擧條 上曰, 有判府申飭之命, 而有落漏事矣. 代犧親禱, 事甚重大, 執事及陪祭諸臣, 必爲致誠, 其中禁酒禁草等事, 各別嚴飭, 可也. 龍祚曰, 聖敎雖不如此, 凡爲臣子者, 孰敢怠慢? 當各別申飭矣. 出榻前下敎

영조 영조 1년 (1725년 雍正(淸/世宗) 3년 영조 1년 7월 영조 1년 7월 22일

승정원일기 597책 (탈초본 32책) 영조 1년 7월 22일 정사 33/42 기사 1725년 雍正(淸/世宗) 3년李森에 대한 의견이 받아들여지지 않자 체직을 청하는 李挺周의 상소

○ 右承旨李挺周疏曰, 伏以, 臣昨陪社壇親祭之班, 仍覩王府恤囚之擧, 非不知聖念憫旱, 靡不用極, 而鞫獄事體, 至重且大, 徑先酌處, 有拂公議, 至於李森, 未及推覈, 而亦入末減之中, 臣竊慨然, 略陳所見, 而辭不達意, 誠未回天, 威顔咫尺, 遽承嚴敎, 臣誠惶隕慙悚, 不知所以措躬也. 蓋森之賦性奸毒, 素爲凶賊之心腹, 處心回譎, 嫁禍無辜之臣, 此固萬萬痛惋, 而況且緊出廷玉之招, 未了更推之案, 則有罪無罪, 必待嚴査然後, 可以勘斷, 而今若不究情犯, 遽加寬恕, 則非但大乖於鞫體, 亦將有關於後弊, 此所以自附於出納惟允之義, 而有所陳白於臺啓靳兪之後者也. 噫, 臣雖庸碌, 亦在近密之地, 則有懷輒陳, 自是職分當然, 而殿下非惟不賜聽納, 至有未安之敎, 此莫非臣之平日言議, 不見信於君父, 而率爾筵奏, 又不摡於聖心之致, 則臣何敢以罰止問備爲幸, 而抗顔仍冒於邇列乎? 今於召牌之下, 不敢坐達, 謹詣闕外, 而反復揣量, 終無冒進之勢, 玆敢露章自列, 伏乞聖明, 俯賜諒察, 亟許鐫削臣職, 仍治臣妄言之罪, 以肅朝綱, 以安私分, 不勝萬幸. 答曰, 省疏具悉. 爾其勿辭察職.

영조 영조 1년 (1725년 雍正(淸/世宗) 3년 영조 1년 7월 영조 1년 7월 22일

승정원일기 597책 (탈초본 32책) 영조 1년 7월 22일 정사 36/42 기사 1725년 雍正(淸/世宗) 3년병세로 인해 체직을 청하는 洪好人의 상소

○ 忠淸監司洪好人疏曰, 伏以, 臣疾病沈頓, 旣無久居藩任之勢, 精神昏錯, 亦有僨誤職事之罪, 冒上乞解之章, 冀伏不職之誅矣. 伏承今月初一日承政院成帖有旨, 諭臣以何必爲嫌, 敎臣以調理察職. 臣祗奉聖批, 且惶且感, 不知無狀賤臣, 何以得此於聖明之下哉? 在臣分義, 惟當不計死生, 殫心奉職, 以答聖恩之萬一, 而顧臣狗馬之疾, 積傷所祟, 源委旣痼, 有非一時調息, 所可差復, 此臣所以前日陳籲, 專以病篤實狀, 縷縷控暴, 而以溺職之罪, 草草附陳者也. 今不敢復將賤疾, 仰溷宸聽, 而今年旱災, 在古無比, 三伏炎蒸, 諸症頓添, 頭暈而目眩, 痰壅而肺痿, 咳喘苦劇, 痰響如鉅, 日甚一日, 藥餌罔效, 寢啖俱廢, 眞元漸鑠, 危兆敗症, 不一而足, 衰年氣息, 幾何以不至溘然也? 卽此症形, 時月之間, 萬無差復之望, 外藩宣化之地, 旣非微臣養病之坊, 則虛帶職名, 坐縻官廩, 使邑牒民訴, 閼而不通, 已是臣萬萬惶隕者, 而況今年旱災孔酷, 勿論山野, 高田下畓, 已盡枯黃, 大歉已判, 民命近止, 各邑文報, 罔非驚心. 此時按道之責, 雖使年富而力强, 才敏而智優者, 當之, 猶懼其不能稱職, 以臣衰朽之質, 空疎之才, 又重之以痼疾纏髓, 死亡無日, 其何能策勵魯鈍, 講究荒政, 以濟一路之民命乎? 若不及今控籲, 早請朝廷之裁處, 則臣病恐無以生入脩門, 國事實多有狼狽之慮, 玆不得不更申肝膈之懇, 仰瀆紸纊之聽, 伏乞天地父母, 少垂矜諒, 亟許鐫遞臣職名, 俾令重任毋曠, 殘喘得延, 不勝大幸. 答曰, 省疏具悉. 卿其勿辭, 調理察職.

영조 영조 1년 (1725년 雍正(淸/世宗) 3년 영조 1년 7월 영조 1년 7월 27일

승정원일기 597책 (탈초본 32책) 영조 1년 7월 27일 임술 24/26 기사 1725년 雍正(淸/世宗) 3년身病이 심하여 직책을 수행할 수 없으므로 罷職해 주기를 청하는 李鳳翼의 상소

○ 禮曹參議李鳳翼疏曰, 伏以臣, 猥以無似, 濫蒙洪造, 前後忝切[忝叨], 罔非踰分. 凡有除命, 宜皆感激趨承, 盡心職事, 以效忱誠, 而至於承宣之職, 實非臣所能堪任, 而屢違恩命, 自速重辜者, 誠有所萬萬不得已然也. 君臣猶父子, 子之於父, 疾痛之呼, 有何自阻, 而莫之仰暴乎? 蓋臣之痼疾, 積年痰火, 而宵寐一節, 少或失便, 則火熱猝發, 痰塊上塞, 死生之慮, 輒在頃刻, 臣之所常患者, 本自如此, 夙夜之任, 非但臣之所不敢望, 而亦嘗通朝之所共知者. 頃者, 知申之啓, 雖有規警之意, 而謂臣有難强之疾者, 素知臣病之實狀也. 苟無難强, 如使可堪, 則昵侍天陛, 數近淸光, 對揚休命, 少效職責者, 豈非臣區區至願, 而抑獨何故, 嚴敎申責之下, 有若撕捱, 以自陷於違慢之科哉? 原其情則有所可哀, 而論其罪則實無所逃, 銀臺一步, 不敢復進, 是臣自劃, 而一味惶蹙, 惟俟重誅. 不意今者, 聖恩愈隆, 春曹新除之命, 又下於荒郊縮伏之中, 臣一倍驚感, 罔知所以自措也. 卽欲踼蹶趨謝, 以伸分義, 而本病之外, 近因中暑, 胸膈痞悶, 精神眩瞀, 症情危惡, 隔死如紙, 雖欲自力, 其勢末由. 玆敢悉暴危懇, 仰籲於宸嚴之下. 伏乞天地父母, 俯加諒察, 亟罷臣職, 仍治臣罪, 以肅朝綱, 以安微分, 不勝萬幸云云. 答曰, 省疏具悉. 爾其勿辭調理, 上來察職.

영조 영조 1년 (1725년 雍正(淸/世宗) 3년 영조 1년 7월 영조 1년 7월 29일

승정원일기 597책 (탈초본 32책) 영조 1년 7월 29일 갑자 28/29 기사 1725년 雍正(淸/世宗) 3년李森을 鞫問할 때 金一鏡과의 관계를 알지 못해 서로 대질시키지 못했으므로 鐫削해 주기를 청하는 洪錫輔의 상소

○ 左尹洪錫輔疏曰, 伏以臣之本意, 只欲一謝恩命, 退塡丘壑, 而連因國有大事, 尙此蹲冒, 殆若貪戀, 臣自知愧, 人謂斯何? 臣之前後登筵, 非一二數, 性褊難回, 狂妄不中之狀, 業已聖明之所洞燭. 頃當駕幸王府, 親蔽鞫囚也, 命臣以發問諸罪人, 此是判金吾之任, 而威顔咫尺, 不敢推諉, 黽勉替當, 固已失職, 而若其聽瑩於綸音之下, 語繁於淑問之際者, 此是臣神精消亡, 不堪任使之實狀也. 以此愧懍, 鈇鉞是俟, 而至於非常之嚴責, 實非意慮之所及. 其日下詢, 次及於臣, 臣以臣則待罪法官, 當守執法之論仰對, 而第於李森事, 竊有所未曉者. 森於聖上親問之時, 以不識逆鏡, 不爲往見爲對, 而今聞院啓所謂森與鏡, 各以其至親, 互差幕校者, 果是實狀云, 其所欺罔, 於此亦可見一端, 而還仍初律, 只加安置, 恐非得宜云云, 語未卒, 玉色嚴厲, 至下以如此刻薄之論, 予欲不聞, 此已萬萬惶悚. 至若用之於家庭, 勿言於予之敎, 益莫知聖意之攸在, 人臣負此罪名, 寧欲鑽地以入而不可得也. 然此莫非臣之戇率, 有以自取, 尙誰尤哉? 且臣聞古語曰, 廷尉天下平, 古之廷尉, 卽今之禁府, 然則禁府, 非一國之平乎? 臣以本府職事, 承此嚴敎, 冒沒仍據, 斷無是理, 況且京兆之職, 亦詞訟重地, 以此咎釁, 雖欲十分寬平, 每人難悅, 安保無怨怒者之藉此指刺也? 揆以事理, 決難冒居, 尋單請急, 萬不獲已, 喉司捧入, 公議可見, 而特命還給, 實出夢想之外. 臣於是狼狽窮蹙, 益無以自措. 且籌司兼任, 其責最重, 尤非如臣空疎譾劣者, 所可擬議, 玆敢瀝盡肝血, 悉暴危悃. 伏乞聖慈, 俯賜諒察, 將臣本兼諸任, 竝行鐫削, 以安私分, 不勝幸甚. 答曰, 省疏具悉. 一時之敎, 不必深嫌. 卿其勿辭, 從速察任.

영조 영조 1년 (1725년 雍正(淸/世宗) 3년 영조 1년 7월 영조 1년 7월 29일

승정원일기 597책 (탈초본 32책) 영조 1년 7월 29일 갑자 29/29 기사 1725년 雍正(淸/世宗) 3년학술이 높은 인물을 大司成에 임명하여 士望에 부응하도록 하기를 진달하고 또한 備邊司 堂上을 겸임할 수 없으므로 遞職해 주기를 청하는 李喬岳의 상소

○ 行大司成李喬岳疏曰, 伏以, 臣本庸魯, 百不猶人, 過蒙三朝之拂拭, 前後叨躐, 節次推遷, 微涯易溢, 私分已踰, 尋常兢慄, 不翅淵氷. 不意玆者, 國子新除之命, 遽及於千萬夢寐之外, 臣是何人, 此是何任, 而得此謬恩於聖明之下哉? 夫國家官人, 必量其賢否, 審其望實, 然後上無虛授之譏, 下無濫冒之誚矣. 今臣學荒而望輕, 年衰而志邁, 雖閑司漫局, 尙難堪承, 矧此師儒之職, 何等責任, 何等揀選? 臣嘗聞肅廟朝辛酉年間, 先輩長德, 會于泮試, 以爲當今敎胄之任, 若自朝家, 另擇學術純正性行凝重之人, 責其成效, 則可以裨樂育之化, 恢振作之方云云, 至今傳者, 以爲的確之論. 矧當新化淸明, 群彦林立, 其負一時之望, 爲多士之表者, 不爲不多, 而乃以鹵莽如臣, 苟然充擬, 冒據竊吹, 其何以慰士望而答公議乎? 不惟臣之一身有萬萬不稱之譏, 竊恐聖朝名器之輕, 自臣身始也. 仍竊又念日昨備局草記, 差臣本司堂上, 臣於此, 尤竊愧懍, 不省攸措. 顧臣疎闊, 素乏才具, 於內於外, 無所可取, 只是老孱一措大耳. 朝家事務, 軍國得失, 略無所解. 假令臣碌碌隨行, 不過泯默而坐, 委蛇[逶蛇]而退而已, 尙何能發一策贊一□□□乎? 顧此譾劣, 旣不可忝據師席, 又不足與聞廟議, 參究本□□□當, 玆敢仰冒鈇鉞之誅, 瀆撓宸嚴之下, 懇乞亟命, 遞臣本兼□□, 俾安私義, 不勝萬幸. 答曰, 省疏具悉. 國子新命籌司兼任, 實循公議, 卿其勿辭, 從速察任.

영조 영조 1년 (1725년 雍正(淸/世宗) 3년 영조 1년 8월 영조 1년 8월 3일

승정원일기 598책 (탈초본 32책) 영조 1년 8월 3일 무진 21/27 기사 1725년 雍正(淸/世宗) 3년엄한 備忘記가 내렸음에도 불구하고 身病으로 나아가기 어려우므로 罷職을 청하는 李鳳翼의 상소

○ 禮曹參議李鳳翼疏曰, 伏以臣之實有難强之疾, 已悉於頃日辭疏之中. 伏想日月之明, 庶幾下燭, 而第伏見昨日備忘, 辭旨嚴截, 責勵備至. 臣於是惶隕悶蹙, 直欲鑽地以入, 而不可得也. 臣於昨日, 始爲入謝, 則再昨釋菜亞獻之預差, 卽是未肅之前, 自無可進之例也. 身雖抱病, 稱頉不進, 本無是事, 而及至社稷大祭時薦俎官陞實, 則事已迫急, 無可變通, 而莫重祭享, 生事極悶, 不敢言病, 忍死强進, 誠出於事勢之萬萬不得已矣. 不意聖明, 以其無病故爲敎, 臣實無狀, 不能見信於君父, 而從前以實陳暴者, 便歸於欺謾之科, 臣罪至此, 萬殞猶輕, 以此負犯, 更難抗顔. 且臣將事罷歸之後, 以失寐之故, 病情添劇, 火熱猝發, 痰塊上升, 胸膈痞塞, 精神昏瞀, 宛轉床席, 痛楚難堪, 死生之慮, 將在頃刻, 旬月之內, 萬無復起爲人之望. 玆敢仰籲於宸嚴之下, 伏乞天地父母, 俯加諒察, 罷臣之職, 治臣之罪, 以肅朝綱, 以便調治, 不勝萬幸. 臣無〈任〉屛營祈懇之至, 謹昧死以聞. 答曰, 省疏具悉. 爾其勿辭, 調理察職.

영조 영조 1년 (1725년 雍正(淸/世宗) 3년 영조 1년 8월 영조 1년 8월 3일

승정원일기 598책 (탈초본 32책) 영조 1년 8월 3일 무진 23/27 기사 1725년 雍正(淸/世宗) 3년文任을 담당할 만한 자질이 없으므로 鐫罷해 주기를 청하는 李秉常의 상소

○ 右參贊李秉常疏曰, 伏以, 臣頃忝文衡, 積違嚴命, 畢竟譴罷, 尙不勝其惶怖, 惟幸因此而無文實狀, 守株微志, 已荷聖鑑之悉燭, 從今以往, 不復見檢於館閣之任矣. 不意提學新除, 又出夢寐之外, 臣之狼狽惶蹙, 到此益萬萬矣. 提學與文衡, 職名雖差殊, 而文衡或有故, 凡係朝廷大文字, 提學無不替述, 則其爲責任同也. 朝家之彼遞此授, 無異以三四爲四三, 而微臣之前辭後受, 殆有甚於辭十萬而受萬矣. 揆以事理, 寧有是哉? 苟以臣設有一時迷執者, 前旣罪警, 今可變改云爾, 則是直徒畏被罪, 變幻無常之人耳. 推玆一着, 他皆可知. 以此事君, 其將何用? 臣固庸魯, 無一事可取, 而殿下或知臣無狀, 不至此甚也. 特臣姓名, 未及刊在前望之故, 銓曹承乏例擬, 恩點又從而例下, 以爲臣雖不得行公, 而旣有無故文衡, 姑不容暫時虛帶耳. 然官非虛器, 臣非其人, 一誤再誤, 有若羈縻假借之爲. 是豈聖朝惜官方重職事之道哉? 今玆之任, 非有職務之鞅掌也, 非有情跡之可言也. 華貫美銜, 只將榮耀其一身耳. 苟非狂易喪性之人, 其何不此之樂赴, 而顧乃引却退縮, 崎嶇危迫, 死以自劃, 猶不知悔者, 豈非古人所謂所惡有甚於死者耶? 臣之疾病, 源委雖痼, 而聖靈所曁, 近幸少間, 無論職事漫緊, 苟係筋力所逮, 則必欲踼蹶奔走, 小效涓埃之報, 而不幸此爲之祟矣. 今臣所處, 只不過依前悚蟄, 積事撕捱, 末終被譴, 又如前日而後乃已耳. 殿下苟念微守之難强, 他務之竝滯, 收還新命, 俾責餘效, 則臣蹈赴湯火, 亦所不辭, 然此涉冀免罪譴, 非所敢言區區, 只乞亟賜鐫罷, 以懲迷滯不回之罪, 加於此而雖誅戮之, 臣亦當甘心引首之不暇矣. 惟聖明竝加裁處焉. 臣構呈此疏, 見阻喉司, 方切悶蹙, 卽因備局草記, 召牌下臨, 而到底拘掣, 自犯逋慢, 罪上添罪, 益復靡措. 臣無任激切祈懇之至, 謹昧死以聞. 答曰, 省疏具悉. 卿於文任, 必皆固辭, 予以爲過矣. 況館閣之任, 與文衡有異, 則不可如是過辭, 卿其勿辭, 從速行公.

영조 영조 1년 (1725년 雍正(淸/世宗) 3년 영조 1년 8월 영조 1년 8월 4일

승정원일기 598책 (탈초본 32책) 영조 1년 8월 4일 기사 19/25 기사 1725년 雍正(淸/世宗) 3년私馬를 놓쳐 宮中에 들어가게 한 잘못을 물어 馬夫를 考律勘處하고 入番該色도 科罪하기를 청하는 柳復明의 계

○ 柳復明啓曰, 內司僕, 何等嚴重之地, 而輦轝所藏, 事體尤重, 常時雜人, 不敢任意闌入, 則今此閭家私馬之潛入放逸, 事極驚駭. 招問委折於本寺該吏, 則以爲理馬一人, 乘內乘調馬, 出外之時, 牽入宗臣私把之馬, 將爲加鐵, 至於此境云. 此誠前所未有之事. 私鬣入闕, 已是萬萬法外, 而縱送禁庭, 奔突橫馳, 自宣仁門至金虎門之內, 事之寒心, 莫此爲甚. 守直官員, 則旣自兵曹草記請推, 而當該理馬闌入馬夫, 不可無別様重究之道. 亟令攸司囚禁, 考律勘處, 入番該色, 亦爲囚禁科罪, 何如? 傳曰, 允.

영조 영조 1년 (1725년 雍正(淸/世宗) 3년 영조 1년 8월 영조 1년 8월 5일

승정원일기 598책 (탈초본 32책) 영조 1년 8월 5일 경오 39/41 기사 1725년 雍正(淸/世宗) 3년情勢를 이유로 削職해 줄 것을 청하고 무너진 綱紀과 風俗을 진작시키고 柱帖을 만들어 守令을 선발할 것 등에 대해 진달하는 趙命臣의 상소

○ 掌令趙命臣疏曰, 伏以臣竊聞古者漆室之婦, 尙抱憂國之心, 野老之賤, 猶有獻芹之誠. 此蓋秉彝同得之天, 不以愚婦·愚夫之有間也. 臣雖至愚極陋, 無所知識, 顧其天植愛君之誠, 不後於人, 矧當國勢岌嶪, 艱虞孔棘, 則憂國之心, 固不減於漆室之婦, 而榮官優祿, 感激恩數, 則獻芹之誠, 自倍於野老矣. 顧以識慮淺短, 才具空疎, 上之不能出意見論是非, 以贊一初之淸明, 次次不能策魯鈍竭思慮, 以補聖德之闕遺, 久冒臺地, 罔非尸素, 其所以孤負聖朝, 大違初心者, 仰慙頭帽, 俯愧臺隷, 矧今情病俱苦, 一向縮伏, 自列而未蒙譴斥, 尋單而見阻喉司, 虛帶職名, 已浹數朔, 瘝曠多矣, 逋慢積矣. 律以邦憲, 死有餘責, 則臣之惶隕悶蹙, 爲如何哉? 今則諸臺之與臣同情勢者, 輒蒙垂諒, 次第恩遞, 則臣之獨爲仍冒, 決無是理, 玆不得不更申疾聲之籲, 伏乞聖慈, 俯賜諒察, 亟命鐫削臣職, 仍勘臣前後違傲之罪, 以安微分, 以警具僚, 不勝幸甚. 臣之踪地, 義在必去, 不敢以言官自處, 而日者明旨誕降, 求言甚切, 臣於是其敢無說, 以效愚忠之一二? 竊伏惟念我殿下臨御以來, 一心勤勉, 聽斷如流, 庶事無滯, 凡在八域之內, 稍有血氣之屬, 莫不拭目新化, 想望至治. 是宜天心底豫, 災害消弭, 百度惟貞, 治道丕昇, 而奈之何食效愈邈, 感應反常, 上而天災日甚, 國勢日卑, 財用日竭, 事務日積, 下而飢饉日臻, 民力日殫, 怨咨日興, 賦役日煩. 如朱子所云今天下大勢, 如人有重病, 內自心腹, 外達四支, 無一毛一髮, 不受病者也. 時弊民瘼, 欲一摟數, 筆難勝記, 日亦不足矣. 以殿下之憂勤勞悴, 臨政願治, 而曾無尺寸之效, 可以仰酬聖志, 下厭輿議, 臣中夜憂歎, 反復思惟, 而終莫曉其厥郵之何居也. 此爲今日大患, 而語其大患之本, 則固有在矣. 蓋綱紀紊於上, 而已壞之國脈不能復振, 風俗頹於下, 而已隳之萬事不能復理, 上下姑息, 而朝無警動之念, 大小因循, 而國無振作之氣, 法令不伸而賞罰失宜, 私意太勝而公道不立, 此其爲大患之本也. 何謂綱紀? 辨賢否以嚴黜陟之分, 核功罪以公賞罰之用也. 何謂風俗? 使人皆知善之可慕而必爲, 皆知不善之可羞而必去也. 夫賢者必陟, 有功者必賞, 是爲王法, 不肖者必黜, 有罪者必刑, 是爲天討, 施諸一人, 而千萬人悅而畏矣, 此綱紀之所由振而風俗之所以化矣. 然而綱紀不振, 則風俗無可變之理, 而君心不正, 則是綱紀者, 又豈有可振之理哉? 苟非殿下, 斷自聖志, 灑濯其心, 以大公至正之道, 照臨於上, 而大警勅之, 使小大之臣, 各擧其職, 以明黜陟, 以信賞罰, 則何以振已頹之綱紀, 勵已壞之風俗乎? 昔齊威王, 賞一人·誅一人, 而諸侯震驚, 惟我世宗朝治化休明, 則下至僉萬戶, 亦皆廉白自持, 此由於綱紀立於上, 而風俗美於下也, 豈非後王之取法乎? 惟殿下之留意焉, 則國家幸甚. 凡天下萬事, 無不本之於學問, 而匹士在家, 雖有學問之功, 其效不見於世, 至於人君, 則蘊之心意者, 發爲政事, 故其效立見也. 臣於前疏, 旣以懋學二字, 仰勉於殿下矣. 伏惟聖資, 非不高矣, 講學, 非不熟矣, 政令施措之間, 罔非義理, 而第覵處事之際, 或欠持重, 辭氣之間, 或失和平, 駕馭群下, 則驅之以威怒, 羈之以爵祿, 自用之意常多, 而芻蕘之擇常少. 雖以近事言之, 金吾之慮囚也, 群臣爭論獄體之乖當, 而或厲聲色, 徑加摧折, 使不得陳其可否之議, 其於優容之方, 可謂得乎? 臺閣方請酌處之還收, 而不少顧藉, 一邊疏釋, 使不得容其執法之論, 其於重言路之道, 顧何如也? 朱子與劉共甫書曰, 伏讀十一月詔書, 奴詬大臣, 豕視庶位, 自見此詔, 連三日, 寢食不安, 自此人主, 心益肆勢益孤, 賢人君子, 日益消縮, 而讒諂面諛, 持祿保位之士, 益聚而無所不爲矣. 使朱子而不知治體則已, 不然則人君輕士之弊, 豈可不寒心也哉? 以殿下之典學閱理久熟, 其於大根大本處, 豈不知嚴加省察, 而往往所發, 多暴露而少含蓄, 此殆涵養操存之功, 猶有所未盡而然. 噫, 難克者私, 易失者志, 作於眇線之間, 出於防慮之外, 是以, 朱子之告其君曰, 不世之大功易立, 而至微之本心難保, 中原之戎虜易逐, 而一己之私意難除也. 先正臣宋時烈, 嘗引此說, 陳戒於孝廟, 則聖祖亦嘗嘉納而服膺焉. 殿下誠能以朱子不易之論爲佩服之資, 以聖祖克己之方, 爲自治之法, 先其所難, 而毋或放過, 則其易者將不言而自辨矣. 伏願殿下, 懋哉懋哉, 生民休戚, 係於守令, 守令黜陟, 在於監司, 而監司之殿最, 猶不若繡衣之躬親廉訪也. 近年以來, 國法漸弛, 若其居官不法, 罪在貪贓之流, 無所枳礙, 復通仕籍, 識者之寒心, 固已久矣. 方今聖明在上, 另加飭勵, 庶幾汚吏懲畏, 政注頗簡, 而其中褒啓之人, 或不無未盡收用之歎, 宜令銓曹隨闕差除, 各註其治績於名下, 以備睿覽, 殿下, 亦宜倣唐宣宗殿柱帖故事, 以褒啓中人, 帖名於寢殿之柱, 以便考覽焉. 臣嘗聞肅廟朝, 亦用此法, 至今傳爲美事, 故臣敢復爲殿下誦之. 詞訟之地, 不可暫曠, 而秋曹·京兆·隷院, 公務積滯, 莫可收殺, 頃因筵臣陳達, 有申飭之敎, 而秋曹·京兆, 則長官俱在外, 隷院則遞易頻數, 開坐無日, 大小議讞, 一倂擔閣, 京外呼訴, 亦多沮滯, 人心悶鬱, 弊端百出, 言念民事, 誠非細慮. 伏願殿下, 深軫睿念, 別樣變通, 在外者或令催促上來, 新除者亦令趁卽出肅, 使之逐日開坐, 久任責成, 則此非但大有補於治化, 抑亦爲遇災勅勵之一道矣. 漕運者, 國之命脈也, 漕轉變通之後, 使永定漕軍, 生理極其優厚者, 蓋爲莫重漕轉, 無致狼狽逋欠之患, 而久行無弊者也. 然十許年來, 營門及各邑, 爲辦賑資, 換買漕米布·在家糧·越海糧之故, 轉成漕運莫大之弊, 以之而京倉上納, 種種掛欠, 可勝歎哉? 蓋漕軍所受京費朔料, 在家糧等穀物, 預爲發賣, 則極其價廉, 故殖利之錢, 皆聚於漕卒, 而營賑廳幹事之人, 料理錢貨, 逐年分給於漕軍, 漕軍雖或不願, 脅勒買賣, 而錢入民手, 雖良民, 不免妄用, 況漕軍之不計來頭, 好用債錢者, 安得不妄用乎? 是以, 所謂在家糧·越海糧·朔料·京費等物, 盡數賣食者, 滔滔皆是, 及至騎船之時, 空手上京, 偸竊國穀, 罔有紀極, 京倉無面之弊, 年年益甚, 朝家所以變通革罷之意, 果安在哉? 營門各邑之此等換買, 雖出於料理賑資, 而莫重漕轉, 生弊如此, 其不可不防塞弊源也, 明矣. 臣謂自朝家, 另勅該道監司, 自今以後, 各邑漕復米·越海糧·在家糧·朔料·京費等, 係干漕軍之類, 則雖値荒年設賑之時, 勿論營賑廳各邑, 一切勿許換買, 定式施行, 而且其倉底牟利之輩, 亦多有潛相換買之弊, 殊甚痛駭, 亦爲各別禁斷事, 申飭道臣及兼判官, 似合事宜. 臣於辛丑秋間, 忝居南幕, 管得漕事, 備請此弊, 故不得不言之矣. 當此庶事泮渙, 艱虞溢目之時, 雖使聚會群彦, 同寅共貞, 猶懼其難濟, 況今日論一人, 明日逐一人, 使位著殆空, 而其可望做國事乎? 乃者諫臣, 又論重臣, 而遣辭之際, 太不斟量, 臣實未曉重臣之平日持論, 雖過於商量, 而至於大義理所在處, 未嘗有規避之意, 至於向來之不參庭籲, 蓋緣病故, 而其時諫長, 目覩而證之, 則諫臣所以必欲歸之於用意者, 抑何故也? 前旣竝劾其父子, 固已爲深文, 而今又齗齗不已者, 不亦過乎? 設有一二不滿人意者, 大體旣好, 則執迹論心, 自非平允之道, 臣竊慨然, 略此附陳焉. 治疏將上之際, 以守令署經事, 召牌臨門, 嚴畏分義, 不敢坐違, 謹此隨詣於禁扃之外, 而顧臣踪地, 決無冒進之理, 玆敢拜章徑退, 臣罪尤萬萬矣, 臣無任屛營祈懇之至, 謹昧死以聞. 答曰, 省疏具悉. 應旨進言, 亶由愛君, 深用嘉尙, 可不留意焉? 但近日處分, 豈自用之意乎? 噫, 今日廷臣, 以公心諒予心, 則可亦公矣, 以私心諒予心, 則可亦私矣. 良吏抄啓事, 爾言是矣, 何倣唐宗[宋]乎? 仰承先朝故事矣, 其令該曹抄入焉. 公務之多滯, 予亦念之, 疏論得宜, 其令政院更加申飭, 而漕軍米勿爲換買事, 分付該道監司, 依此施行. 且同朝相警, 意實好矣, 而一事論人, 齮齕不已, 實非和平底氣象, 予亦慨然者矣. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 8월 영조 1년 8월 5일

승정원일기 598책 (탈초본 32책) 영조 1년 8월 5일 경오 39/41 기사 1725년 雍正(淸/世宗) 3년時敏堂에 閔鎭遠 등이 입시하여 안부를 묻고 討逆 문제, 李秉常을 遞差시키는 문제, 賑救를 위해 鑄錢하는 문제, 忠淸道에 給災하는 문제 등에 대해 논의함

○ 丁巳八月初五日午時, 上御時敏堂. 左議政閔鎭遠, 戶曹判書申思喆, 請對入侍時, 左議政閔鎭遠, 戶曹判書申思喆, 右副承旨柳復明, 假注書任轍, 記事官申魯·趙明澤, 同爲入侍. 左議政閔鎭遠進伏曰, 近來日氣稍涼, 聖體, 若何? 上曰, 姑無事矣. 鎭遠曰, 前日伏聞當暑, 則進御生冷之敎矣. 今則夏節已盡, 秋序將半, 膈間其無壅滯之症耶? 上曰, 姑無他事, 而此時膈痰, 比夏尤盛, 微有汗候, 故眩氣則差勝矣. 鎭遠曰, 忍冬茶, 連爲進御乎? 上曰, 今則停止矣. 鎭遠曰, 兩大妃殿氣候, 一樣乎? 上曰, 大王大妃殿氣候一樣, 大妃殿氣候, 一番入診後, 可得詳知矣. 大臣, 以藥院提調, 今方入侍, 生脈散, 似不可停止矣. 鎭遠曰, 今日則日勢已暮, 明日當與諸醫, 議藥矣. 上曰, 依爲之. 鎭遠曰, 大妃殿, 自昨進御素膳云, 二十餘日行素, 極爲悶慮, 伏望自上, 自內開諭, 停進素膳, 何如? 上曰, 姑進常膳之意, 予已屢次陳達, 而未蒙許施, 雖仍至情之難抑, 而予心之焦悶, 爲如何哉? 大臣之言又如此, 當以此意, 更爲仰達, 而停進素膳不易, 此甚沓沓矣. 鎭遠曰, 中宮殿病患, 近來已盡復常乎? 上曰, 積久之病, 豈望快差乎? 比諸向時, 似爲稍勝矣. 鎭遠曰, 東宮氣候, 近來何如? 上曰, 頃日入診時, 見之矣. 重經痘患後, 近以暑感, 症頗非細, 尙未復常矣. 鎭遠曰, 顔色不能如常乎? 上曰, 然矣. 鎭遠曰, 近來以朝著不備之故, 備局開坐, 連日曠廢, 次對亦不能爲之, 當此災荒孔慘之日, 如置國事於相忘之域, 故雖無大段稟定之事, 而以外方狀啓數丈, 敢此袖來求對矣. 臣等所達之言, 雖無分寸之益, 內間事故, 亦未知如何, 而早朝請對, 晩始引見, 或恐有歉於勤政之聖德矣. 上曰, 其言好矣. 午前則氣甚不平, 早朝請對, 日晩召見, 予心極爲未安矣. 王公私家, 豈有異乎? 陶侃之言曰, 大禹聖人, 猶惜寸陰, 衆人當惜分陰, 一邑如此, 況一邦乎? 隨事匡救, 極爲嘉矣. 此後當各別體念焉. 鎭遠曰, 聖候如或不平, 則明日賜對, 亦未晩矣, 以此下敎, 何妨之有哉? 上曰, 如此之事, 予不欲爲之矣. 鎭遠曰, 臣等以討逆大義, 自春徂夏, 閱月爭執矣. 頃者有在外諸臣入來後, 更爲之敎, 故臣等心竊爲幸, 近日以來, 只待諸臣之上來, 而如忘討逆者然矣. 今日伏見翰林申魯之疏批, 則以俟百世之公議爲敎, 此與當初下敎異矣, 其爲缺望, 何可盡達? 臣等屢月力爭, 未得回天, 則今於片言之間, 豈望兪音之必降, 而討逆義重, 似不可仍是而永輟矣. 日昨筵敎, 以爲盡殺然後, 義理明乎? 臣敢仰對曰, 旣關惡逆, 則寧有義理之可言哉? 伏想殿下, 亦必不以爲不然矣. 今若於公私義理之間, 有所反復而參量, 俾伸討復之大義, 以快憤鬱之輿情, 則庶幾刑政得當, 聖德有光矣. 上曰, 申魯批答中語, 非今始創出之言也. 頃日, 卿以爲在外諸臣上來後, 當有更爲之事, 若更爲之, 則可以聽許乎? 予若終始牢拒, 則殊非誠實之道, 故予之所答, 果亦如是, 此非姑息假借, 勉出大臣之意, 申魯之批, 亦非予本意也. 鎭遠曰, 無事之時, 深究義理, 是所望也. 鎭遠曰, 備局堂上七人, 新爲啓下, 而或在外, 或引嫌不出. 昨者請牌之鄭亨益一人外, 無承牌之員, 以此不得開坐, 今已浹旬. 今日賓廳次對, 亦爲頉稟, 災荒如此, 而廟堂有若相忘者然, 國事極爲可悶, 李秉常·洪錫輔, 竝卽牌招察任, 何如? 上曰, 依爲之. 秉常之引嫌過矣, 文衡不必辭, 況館閣乎? 觀其疏, 有自劃之意, 予則以爲終始過矣. 鎭遠曰, 秉常之引嫌, 極爲過矣. 其詞華, 雖不可謂無愧於古人, 流輩中, 罕有其比, 而自以爲鈍滯, 不能當館閣之任, 固辭至此, 亦難强迫矣. 聞館閣之規, 已經文衡, 則不復爲提學, 前日宋相琦, 引此例, 辭免提學, 旣有此例, 秉常提學之任, 姑爲許遞, 使之行公於他職, 何如? 上曰, 已經文衡, 則果不復爲提學乎? 宋相琦前大提學, 誰也? 鎭遠曰, 似是金鎭圭也. 上曰, 金鎭圭, 文衡前, 爲提學乎? 其爲文衡, 則予未能記憶, 而曾在摠府時, 見其以提學, 爲考試事往來, 似有行公之事矣. 鎭遠曰, 鎭圭事, 臣不能記憶, 而相琦事, 分明記得矣. 秉常他職則惟勤, 而文任則過辭, 故臣等常戲之曰, 昔歐陽脩, 不言文章, 而喜談政事, 今秉常之過辭館閣, 無乃諱所長而勉所短之致耶? 云矣. 秉常終始固執至此, 自上若不別諭勉出, 則依館閣規例, 許遞, 似好矣. 上曰, 必欲勉出, 則徒傷事體, 若欲許遞, 則亦關後弊, 而旣有宋相琦例, 姑遞館職, 牌招可也. 出擧條 鎭遠曰, 慶尙前監司權以鎭, 前日啓請鑄錢, 廟堂以新監司下去後, 始鑄事回啓矣. 今見新監司趙榮福狀啓, 則以事勢難便, 未卽始役爲言, 目今三南, 凶荒如此, 而國家無一石穀賑救之資, 若使多數鑄錢, 播及諸道, 則庶爲一分可救之道矣. 臣與申思喆相議, 則以爲京中, 亦當鑄錢, 然後可以推移於經用云, 而京中則奸弊難禁, 如永宗島中柴賤處, 使之鑄錢則似好, 而事係重大, 爲先使趙榮福, 與戶曹相議, 多聚銅鐵, 趁速始役, 何如? 上曰, 以古史觀之, 有五銖錢, 一兩錢, 朱子綱目, 亦言其錢弊矣. 我國則錢弊多端, 而無錢則已, 旣不能革罷, 則不得不加鑄, 而加鑄重難, 故此先朝之所以持難也. 今欲加鑄, 得無弊乎? 鎭遠曰, 豈無其弊, 而得人監董, 則奸弊可以少戢矣. 蓋錢固有弊, 而近來錢貴之弊尤大, 卽今則非錢, 無以賑民, 旣不能罷錢, 則勢不得不加鑄矣. 肅廟朝乙亥大歉, 亦許設鑄於諸處, 己亥年間, 又以加鑄定奪, 而未及始役矣. 右副承旨柳復明曰, 鑄錢不得不爲之, 則柴炭最難, 物力多入. 且京司設鑄, 則下輩奸猾之弊, 實爲難杜, 若於東峽柴賤之處, 擇送幹事郞官, 禁絶奸細之徒, 限數朔趁速完鑄, 俾無淹延生弊之端, 似好矣. 上曰, 鑄錢本有弊, 然旣不能革罷, 則不得不加鑄, 承旨言是矣. 擇送地部郞監鑄, 可也. 鎭遠曰, 賑廳當主管監鑄, 使賑恤郞廳監鑄, 宜矣. 慶尙道設鑄事, 將何以爲之耶? 上曰, 不可偏使一道加鑄, 使地部及賑廳, 相議加鑄, 可也. 出擧條 鎭遠曰, 此則忠淸監司洪好人狀啓也. 其中一款, 請給分數災矣. 今年三南, 年事如此, 分數災, 何可不給乎? 第聞山峽及灌漑處, 稍勝云, 此等處不可給分災矣. 限幾分給災事, 該曹年分事目中, 當各定奪分付, 木花·山稻田給災, 似爲重難, 而此亦事目磨鍊時, 可以定奪矣. 戶曹判書申思喆曰, 今年農事, 雖因旱乾, 沿海無水根處, 被災頗甚, 而至於灌漑近峽之地, 比常年稍勝云, 此俗所謂穴農也. 近來連有雨澤, 被災之穀, 庶有回蘇之望, 而穡事未判斷之前, 至請給災, 湖伯之狀啓, 似爲太急矣. 給災與否, 前頭事目頒布時, 當與廟堂, 相議處之矣. 鎭遠曰, 蠲役事, 姑待監司分等啓聞, 復當爲定奪, 而推奴徵債, 校生考講歲抄等事, 自前遇凶荒則除之, 許施, 何如? 上曰, 依爲之. 出擧條 鎭遠曰, 此則摠戎使申光夏狀啓也. 習操之停廢, 已過七年, 誠爲可慮, 而畿甸雖曰免凶, 荐飢之餘民未蘇醒, 秋間客使當來, 一邊習操, 勢有所難, 何以爲之? 上曰, 習操之年年停廢, 雖爲可慮, 近年以來, 客使頻數, 今年年事又如此, 今年則姑爲停止, 可也. 出擧條 鎭遠曰, 壯抄軍入番之停廢, 亦至七年, 其在戎政, 誠爲疎虞, 且摠戎軍兵, 無關於客行, 此則許之, 何如? 上曰, 己亥年, 何爲停番耶? 己亥以後, 似有一番上番之事, 而無聞, 何也? 鎭遠曰, 己亥以後, 必以凶年及國恤, 停廢矣. 上曰, 此時軍卒, 裹糧上來, 得無弊乎? 鎭遠曰, 豈無其弊, 而戎政亦重, 似不當年年停番矣. 上曰, 軍卒自何處來乎? 鎭遠曰, 南陽·金浦·通津等邑軍卒云矣. 上曰, 然則明年, 雖或停止, 今年則使之上番, 可也. 出擧條 鎭遠曰, 頃日司饔·漢城主簿變通時, 有未及定奪之事, 故敢達矣. 繕工主簿二員, 近來新設, 而蓋繕工役事浩大, 諸郞分差, 而主簿朝除暮遷, 故不能專一看役, 下輩弄奸, 役事遷就, 自今以後, 繕工主簿, 限十數, 勿爲遷動事, 定式, 何如? 上曰, 頃日漢城主簿朔數議定時, 定以幾朔乎? 鎭遠曰, 十二朔矣. 上曰, 此與京兆有異, 若無蕫役之事, 則間有閑歇之時, 十朔則太過, 定以八朔, 可也. 出擧條 鎭遠曰, 御營大將李鳳祥, 頃爲捕將時, 引嫌不爲行公, 故小臣陳達遞差矣. 今又爲捕將, 亦不行公, 臣問其故, 則鳳祥以爲其父, 曾爲營將時, 無病暴死, 渠則其時年幼, 不知其故, 而其老母以此痛恨, 每戒爲治盜之任, 欲赴捕廳之坐, 則牽衣挽止, 故情理切迫, 不忍行公云. 渠之情理如此, 則有難强迫, 遞差, 何如? 上曰, 孝於家, 然後可以忠於君矣. 其所引嫌, 果如此, 則亦係孝之一事, 不可强迫. 捕將遞差, 可也. 出擧條 鎭遠曰, 頃日有壬寅獄事時, 銀劍出處, 令捕廳究覈之命矣. 今聞捕將吳重周, 以爲重大之事, 兩大將合坐, 然後可以爲之云, 而尙不擧行云. 蓋兩將合坐, 辛壬後有若應行之事也, 而合坐, 事體重大, 此等推問之事, 何待合坐乎? 以此爲托, 跡涉避事, 吳重周推考, 使之卽速擧行, 何如? 上曰, 依爲之. 出擧條 鎭遠曰, 武將, 異於文宰, 自古不敢引嫌辭職, 雖文宰爲將任則亦然, 故相臣尹趾完, 以大司諫有難安情勢, 久在近畿, 引嫌不出矣. 除拜御將之後, 大臣陳達筵中, 命遞諫職, 催促受符, 則卽日登途, 不能辭職, 武將之不能辭免者, 事體卽然, 武將豈獨無廉隅而然哉? 蓋所以折其驕悍之氣, 而示以體統之嚴也. 景宗朝李森, 以副摠管, 辭免陳疏, 故小臣陳達請推, 仍以今後武將, 毋得辭免陳疏事, 定奪矣. 今者張鵬翼譴罷蒙敍之後, 一番陳疏, 旣承優批, 則何敢更爲引入, 而稱以情勢難安, 尙不行公, 備局之坐, 終不來參, 國體所在, 殊涉駭然. 今若牌招, 則有若待之以文宰, 張鵬翼推考, 令政院分付, 使之卽爲行公, 何如? 上曰, 以籌司堂上不爲行公之故, 只爲分付, 事體, 何如耶? 鎭遠曰, 臣之欲使鵬翼出仕者, 乃其將任也. 將任若爲行公, 則籌司堂上之行公, 自在其中矣. 上曰, 依爲之. 出擧條 鎭遠曰, 頃日四大臣伸雪時, 自上, 以爲當時藁葬, 後必改葬, 葬時, 葬需題給事, 下敎矣. 聞忠獻公金昌集無改葬之事, 而其夫人先逝, 葬在他山, 故今將遷移夫人之墓, 合窆於忠獻公之壙云. 旣已破墓合窆, 則前日恩命, 似當許施, 葬需及役軍, 使之題給, 何如? 上曰, 依爲之. 出擧條 鎭遠曰, 尹慤, 亦未改葬, 其夫人新故, 其諸子, 今將遷移慤葬, 與夫人合窆於新山云. 慤雖與大臣, 事體有別, 旣是冤死人, 則令該曹題給葬需, 該道題給役軍, 何如? 上曰, 依爲之. 出擧條 鎭遠曰, 驪州牧使李彦祥, 移拜全羅兵使, 以親年七十, 不能赴任, 故臣以彦祥有治績, 仰達仍任矣, 其後又拜黃海兵使, 亦不得赴任, 臣欲更爲陳達, 而續續啓達, 有所惶恐未果矣. 洪禹傳爲其代, 以親病未赴, 移拜大司諫金鎭玉爲其代, 而鎭玉亦在遠地, 趁速赴任, 有不可必. 當此年分踏驗之時, 守令之曠官, 最爲可慮, 彦祥旣有治績, 使之仍任, 何如? 上曰, 交代旣已再出, 仍任何如耶? 鎭遠曰, 然則金鎭玉, 令該曹催促上來, 何如? 上曰, 依爲之. 出擧條 鎭遠曰, 南陽府使元弼揆, 移拜水使, 以親年七十, 將不得赴任, 而弼揆在南陽頗著治績云, 仍任南陽, 何如? 上曰, 仍任, 可也. 出擧條 鎭遠曰, 黃海水使李重翊, 有老母難以赴任云. 黃海水使, 旣兼甕津府使, 而不得挈眷, 事甚可怪. 考見謄錄, 則新設水使之時, 以姑待官府成樣後, 許令挈眷事, 啓下矣. 今則已過累年, 許令挈眷, 似宜矣. 上曰, 水使之創設, 亦已久矣. 今幾年也? 鎭遠曰, 已近十年矣, 自重翊爲始, 許令眷率, 似宜, 故敢達. 上曰, 依爲之. 出擧條 鎭遠曰, 司僕水原牧場之地, 有一奸民, 詐稱其先世出立案之地, 與牧場屯民等, 相訟於刑·漢城府, 三度落訟, 而其時刑判則李健命, 京兆尹則趙泰采, 此兩臣, 非誤決之人也. 牧場之內, 皆是公田, 則私家出立案之說, 豈不萬萬虛罔乎? 厥漢落訟之後, 欺瞞宮家, 放賣受價, 頃聞宮家, 有打量之擧. 自本寺草記, 則不許還屬太僕, 朝家以公田, 移給宮家, 固不妨於事體, 而何可以買得厥漢, 仍爲施行乎? 臣意, 田土雖難還屬太僕, 厥漢當初受出之價, 不可不還徵, 以爲懲戢之地矣. 上曰, 外方之民, 欺罔諸宮家, 各衙門則甚易, 徵出則甚難, 姑置勿徵, 直以司僕地, 移屬宮家, 可也. 鎭遠曰, 然則以非理好訟之律, 定配, 何如? 上曰, 前日落訟時, 旣已定配云, 今不可復罪, 置之可也. 出擧條 鎭遠曰, 司僕所立邊馬, 不過二百匹, 而自內, 馬牌出用之路甚廣, 故數少之馬, 擧將疲憊生病, 將不得使用云. 自今以後, 各別參酌, 監其馬牌, 以待馬匹之稍蘇, 何如? 上曰, 當依此爲之. 出擧條 鎭遠曰, 刑曹·漢城府, 久無長官, 將爲棄司, 誠可寒心, 凡干啓下公事, 必有長官然後, 回啓, 例也, 而兩衙門之無長官, 今已屢年, 故獄訟許久積滯, 遐方訟者, 呼冤莫甚, 號泣於道路, 極可矜憫. 如業奉之獄事, 亦有令次官推覈之命, 則他事豈有不能替決之理乎? 刑曹·漢城府回啓公事, 皆令次官覆奏處決事, 分付, 何如? 上曰, 頃日已爲下敎矣. 大臣之言如此, 更爲申飭, 令次官擧行, 可也. 出擧條 鎭遠曰, 國之經費, 在於兵·戶曹, 而兵曹則郞官, 朝夕遷除, 故見失於下吏者, 甚多矣. 故相臣南九萬, 以許墀爲郞官, 啓請久任, 故本曹頗爲富饒矣. 今亦依許墀例, 兵曹二軍色郞官, 勿許數遷, 使兵判自辟, 擇差可合人後, 雖入臺閣, 不許遞改, 必令仍任, 何如? 上曰, 年冬, 已爲下敎, 日昨崔道文疏, 亦言之矣. 久任然後, 可以責成, 此後則兵曹軍色郞官, 必擇差久任, 雖擬臺閣之望, 以久任懸註事, 分付, 非特兵曹, 雖他水司, 久任懸註事, 竝爲分付銓曹, 可也. 出擧條 鎭遠曰, 肅廟朝端宗大王復位後, 當時冤死大臣金宗瑞·皇甫仁子孫, 有錄用之命, 金宗瑞後孫翼亮, 皇甫仁後孫㻩, 次第除職矣. 向時凶黨, 以金翼亮爲隱漏內奴而削版, 皇甫㻩謂有奪宗之罪, 而且爲忠獻公金昌集之門客, 至於竄逐絶島, 而其實㻩與忠獻, 不相識云. 當初旣有錄用之命, 更爲收用事, 分付該曹, 何如? 上曰, 此與他人有異. 先朝旣已錄用, 而向來人, 於此等人, 亦皆擠陷, 極可怪矣. 分付銓曹, 更爲收用, 可也. 出擧條 鎭遠曰, 俄與戶判, 言之矣. 當此凶年, 賑救無策, 實爲可悶, 在前庚戌·乙亥, 以災荒, 有御供以下百物裁減之事, 今年則比諸庚戌·乙亥, 雖似稍勝, 而卽殿下卽位之元年, 恤民之道, 尤當惕念. 剋減雖過, 益光聖德, 令賑廳堂上, 取考庚戌·乙亥謄錄, 就議廟堂, 更爲添刪, 別單啓下, 何如? 上曰, 依爲之. 出擧條 鎭遠曰, 陵寢祭官, 大臣無差往之事, 而辛丑年間, 故相臣李頤命, 明陵祭官始請差往矣. 今番明陵忌辰祭, 小臣差往之意, 敢達. 上曰, 依爲之. 上曰, 李倚天疏所謂未伸未諡之人, 指誰而言也? 鎭遠曰, 臣亦未知其人, 而似是李天紀矣. 考見文書後, 可以知矣. 上曰, 然矣. 諸臣, 以次退出.

영조 영조 1년 (1725년 雍正(淸/世宗) 3년 영조 1년 8월 영조 1년 8월 6일

승정원일기 598책 (탈초본 32책) 영조 1년 8월 6일 신미 23/26 기사 1725년 雍正(淸/世宗) 3년情勢를 이유로 本職과 兼職을 遞職해 줄 것을 청하는 李宜顯의 상소

○ 行吏曹判書李宜顯疏曰, 伏以臣力疾忍尤, 挨過大政, 連呈三告之單, 顒竢一兪之音, 加由之命, 反出常格之外, 臣誠愕眙, 繼之以悶塞憂鬱, 殆莫知其所處也. 噫, 以聖上之明鑑, 豈其有所遺照, 而猶意其或可勉策魯純, 不底大僨國政, 而乃有此靳固之旨耶? 臣請披瀝肝腎, 申暴於慈覆之下, 以蘄其諒察而裁許焉. 臣才甚弱望甚輕, 藻識又甚昧陋, 其於銓量群品, 各當其職, 固不能稱塞其萬一, 曾前試可, 亦滋衆斥之紛紜, 終至狼狽, 自免其不足與於任使之末, 此已可見. 今玆再蒙恩除, 適當朝著草創, 位序苟簡之會, 凡於甄敍進攘之際, 非不欲十分加愼, 俾不至見駭於中外耳目, 而由其昏憒之甚, 卒未有以淸官方而副衆望, 加以萬死風霜之餘, 些少精神, 消已殆盡, 注擬之間, 輒多乖錯, 前後引罪於筵奏章牘者, 不勝其煩夥, 此則固難逃於四聰之下矣. 今番都政, 又以就木已久之人, 入於檢擬之中, 人皆傳笑, 指爲鬼簿, 自古及今, 安有如許奇怪之銓官乎? 臣操心不堅, 量己不審, 初旣妄肩隆委, 一入籠紲, 拍拍難脫, 居常愧懼, 若負重何, 及今罪衅層積, 群言沸騰, 咸曰是夫也, 今可休矣. 傳聞臺閣之上, 亦有剌擧之議, 方此悚息以竢, 及其疏出, 卒無所擧論, 與近日喧播之言, 大有異焉. 臣尤爽惑, 莫知其端倪, 豈或以同朝之誼, 不欲爲迫切之言, 容臣自處而然耶? 今臣特未及顯罣文罔耳. 上自朝紳, 下至婦孺, 無不以臣爲被物議之人, 至有來唁於臣者如是, 而豈有抗顔冒出之理耶? 且政官之再經都目, 謂之瓜滿, 前之爲是任者, 再經之後, 曾無仍據之例, 此亦一令甲也. 臣貪戀津要, 初未力辭, 因循久冒, 辜惡彰著, 而猶不知屛退, 識者之爲臣寒心, 固已多矣. 今又犯應遞之大閑, 而迫於恩旨, 乃敢爲復出之計, 則輿儓下賤, 亦將不食臣餘矣. 臣雖奊詬無恥, 決不忍爲此也. 臣之此情, 不特自誓於心, 鬼神亦必鑑臨之矣. 且臣頃於文衡兼任, 不免冒沒承當, 一身廉義, 固無復可論, 而當初以臣充差, 亶出於速完堂錄, 他不暇計. 臣之强出膺命, 亦非以文苑主席, 謂可一分近似, 只爲朝令旣嚴, 奉行宜亟, 國家重事, 不容其一向遷就, 亦爲金吾緊務, 不敢終始泯伏於鎭日洊召之下故也. 今於圈事旣完, 臣責粗塞之後, 因仍幸會, 竊據華銜, 遂乃掩作, 已有不思辭遜之義, 則其於公體私義, 寧有是哉, 寧有是哉? 連上辭疏, 一未登徹, 間或値副急文字, 不得不黽勉效拙, 而窘態百出, 不成體樣, 臣之不堪是任之狀, 亦已立見於此矣. 李秉常則因其秉執之硬確 朝家竝與提學而許改, 臣則直以庸懦疲苶, 不能自樹之故, 强責以萬萬不相當之任, 而莫之變通, 臣誠自悼自歎, 殆無以擧顔見人也. 伏乞聖明, 曲賜體諒, 亟許卸去本職, 俾得避遠機要, 終自免於大戾, 所兼文館三任, 亦命劃卽鐫革, 毋令久爲一世嗤笑之資, 不勝萬幸. 無任瞻天仰聖懇祈切祝之至. 答曰, 省疏具悉. 一時做錯, 本非異事, 卿何過嫌? 卿其勿辭, 安心行公.

영조 영조 1년 (1725년 雍正(淸/世宗) 3년 영조 1년 8월 영조 1년 8월 7일

승정원일기 598책 (탈초본 32책) 영조 1년 8월 7일 임신 29/32 기사 1725년 雍正(淸/世宗) 3년病勢와 情勢를 이유로 遞職해 줄 것을 청하는 黃龜河의 상소

○ 戶曹參判黃龜河上疏曰, 伏以臣, 有罪輕勘, 屛跡自訟, 分甘棄捐, 望絶當世, 譴罷未久, 恩敍遽降, 繼有隷院之除, 惶感之極, 不敢泯默, 退伏猥陳情病, 封進縣道, 以冀聖明之照察, 不意疏未達而新命又下, 移臣以地部佐貳之任, 一旬之內, 誤恩荐疊, 有若偏私於臣身, 此豈負罪如臣, 所當得者哉? 臣誠聞命驚悚, 卽宜竭蹶趨承, 而顧臣頃日所遭臺言, 比等閑比, 追思至今, 慙恧靡容. 夫人臣之違君召, 固大罪也, 苟其情勢病勢, 一或難强, 分義雖重, 亦有所不暇顧, 於斯二者, 無一可言, 而徒思自便, 違傲是事, 則律以邦憲, 其罪如何? 臣之向來, 有病無病, 天鑑在上, 臣豈敢誣也? 臣本虛脆善病, 衰邁已甚, 精神筋力, 視前大減, 雖欲奔走自效, 其勢誠亦難矣. 目前大論方張, 百僚齊聲, 在臣子沐浴之義, 不計顚仆, 猥隨諸臣之後, 日三苦籲, 亦嘗登筵陳請, 以少效討復之忱, 而忽於庭籲之班, 猝中暑毒, 痛勢苦劇, 頭疼若剖, 面烘如醉, 頃刻之間, 若將難支, 此實同朝之所共目覩而憐憫者也. 舁載還家, 昏倒不省者, 有日矣, 諫職移除, 適及此際, 非不知伏閤事重, 討逆義嚴, 而牀席餘喘, 㱡㱡欲絶, 數行陳病, 亦未能自力, 況可望速帶[束帶]趨朝乎? 嚴召荐辱, 日事逋慢, 私心惶蹙, 固已萬萬, 而言病非時, 自知有乖於公義[公議], 劾罷之論, 亦云末減, 第其遣辭之際, 太不相諒, 至目之以偃蹇, 無非臣平日誠信未孚, 有以致此, 自反悚縮, 尙誰尤哉? 況又伏聞備局草記, 以臣差下本司堂上, 臣於是惶愧震惕, 罔知所措. 但念此任, 何等緊重, 今乃不少難愼, 猝然輕加之於迂拙不閑事之一賤臣, 不知聖明, 奚取於臣而有此命也? 臣之空疎伎倆, 曾已畢露, 事務得失, 亦全昧然, 豈有半籌片畫, 少裨廟謨? 不過碌碌隨行, 秪速譏剌而已. 竊恐聖朝器使之道, 由臣而乖舛, 其所損, 誠非細故也, 臣之自量, 已審其不可抗顔冒進於此, 益決矣. 當初病情, 十分危惡, 實有生行死歸之慮, 而聖恩所及, 得尋生路, 差待少蘇, 卽爲曳還鄕廬, 而病餘作行, 一倍添苦, 積傷所祟, 轉成泄痢, 度數無算, 晝夜叫楚, 雖形殼僅支, 而胃氣虛敗, 一粒之入, 旋卽嘔吐, 勺水之呑, 亦不順下, 腸肚枵然, 四體澌苶, 奄奄朝夕, 生意都盡, 血肉之軀, 幾何其不摧殘也哉? 卽此病狀, 已無一分强起之望, 而見今所叨, 亦非久曠之地, 有不容一任在外者, 所可養病虛帶, 玆用不避煩猥, 力疾封章, 以竢處分. 伏乞聖慈, 天地父母, 諒臣情地之臲卼, 念臣病勢之沈篤, 將臣本兼兩任, 亟命鐫改, 以重臺議, 仍得以安意調息, 以延殘喘, 不勝萬幸云云. 答曰, 省疏具悉. 旣往之事, 不必追嫌, 籌司兼任, 尤不宜過辭, 卿其勿辭, 從速上來察職.

영조 영조 1년 (1725년 雍正(淸/世宗) 3년 영조 1년 8월 영조 1년 8월 8일

승정원일기 598책 (탈초본 32책) 영조 1년 8월 8일 계유 22/26 기사 1725년 雍正(淸/世宗) 3년病勢와 情勢를 이유로 遞職해 줄 것을 청하는 金相元의 상소

○ 左副承旨金相元上疏曰, 伏以臣之抱有奇疾, 今已四十年餘矣. 中歲以來, 大段添苦痰火上逆之症, 最妨耐久俛伏之節, 至於喉院之職, 實無堪承之路, 自在先朝, 除卽辭遞, 不敢爲一時冒供之計者, 誠以病情之萬分難强故也. 蓋承宣責任, 不惟出納文簿, 凡於百僚賜對之時, 例當入侍, 若使臣, 不自量病, 唐突冒入, 咫尺嚴敬之地, 或有倉卒昏窒之患, 則其私分之萬萬惶悚, 爲如何哉? 念臣立朝以後, 受恩最厚, 歷忝華顯, 秩至緋玉, 感激酬報之圖, 惟在於筋力奔走, 若有一分可堪之勢, 何敢徒懷自便之計, 日事撕捱, 終自陷於慢蹇之誅哉? 況臣以三朝舊物, 當此新服之日, 區區下忱, 亦豈無一入前席, 仰襯耿光之願, 而病狀如右, 末由自力, 屢次陳籲, 終未上徹, 致令聖鑑, 未及俯燭私悃, 轉益窮蹙, 臣於此誠, 莫知所以自措也. 鎭日違逋, 實出於萬不獲已, 而每靳例罷, 輒勤嚴召, 臣之情勢, 尤萬萬悶迫, 而卽者本院請牌之批, 辭旨極嚴, 誨責備至, 臣雖至愚極陋, 分義道理, 何可全然昏昧, 不思變動之道乎? 嚴敎之下, 終不敢偃然坐違, 謹此趨詣於禁扃之外, 而反復思惟, 終難祗承, 仰瀆血懇, 仍卽退歸. 伏乞聖慈, 俯諒情實, 先遞臣所帶之職, 仍治臣積逋之罪, 以警他人, 以安賤分, 不勝幸甚, 臣無任悚迫祈懇之至. 答曰, 省疏具悉. 爾之痼疾, 予亦聞知, 而一出應命, 更尋辭單, 何所不可? 旣不委頓, 而違命期遞, 分義道理, 固不若是, 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 8월 영조 1년 8월 8일

승정원일기 598책 (탈초본 32책) 영조 1년 8월 8일 계유 24/26 기사 1725년 雍正(淸/世宗) 3년모친의 병환을 救護하기 위해 削職해 줄 것을 청하는 李顯祿의 상소

○ 副校理李顯祿上疏曰, 伏以臣之老母, 自前月重患毒痁, 積久沈綿, 雜試鍼藥, 僅得少愈, 而元氣澌綴, 蘇完尙遠, 顧臣情理, 實無離側供仕之望, 而迫於嚴命, 黽勉就直矣. 卽聞老母, 忽自昨夕, 重得感冒, 宿症復發, 痛勢危苦, 視前倍蓰, 寒熱交劇, 昏窒移時云, 臣聞來驚惶, 精爽飛越, 不知所以爲措也. 噫, 臣命途險釁, 早歲失怙, 又喪一弟, 身世單孑, 無與爲比, 偏慈年深, 左右扶將, 惟臣一身之外, 更無他可恃之人, 臣之情私, 可謂萬萬愍惻矣. 況今疾病如此, 家報相續, 而臣縻於直次, 不卽歸視, 在人子心, 當復如何? 玆不得不疾聲呼籲於慈覆之下, 而急於省護, 徑出禁門. 伏乞聖慈, 察臣懇迫之情, 亟削臣職, 俾得專意扶救, 仍治臣擅離之罪, 以肅朝綱, 不勝幸甚. 答曰, 省疏具悉. 爾其勿辭, 救護母病.

영조 영조 1년 (1725년 雍正(淸/世宗) 3년 영조 1년 8월 영조 1년 8월 8일

승정원일기 598책 (탈초본 32책) 영조 1년 8월 8일 계유 26/26 기사 1725년 雍正(淸/世宗) 3년모친의 병환을 救護하기 위해 免職해 줄 것을 청하는 申弼賢의 상소

○ 工曹參議申弼賢上疏曰, 伏以臣於前疏中, 猥陳母病之不可暫離, 情勢之不敢冒進, 意謂日月之明, 無幽不燭, 鞶帶之褫, 翹首以俟, 及承聖批, 乃以勿辭上來, 爲敎, 臣誠惝怳抑塞, 不知所以爲計也. 顧今臣僚之以親病陳章者, 多蒙諒情之恩, 或許解官之請, 而獨於臣, 尙靳鐫遞之命, 豈臣於孝理之下, 未霑一視之渥而然哉? 亦豈聖明以臣爲可堪任使, 不欲遐乘而然哉? 此莫非臣文辭拙訥, 誠意淺薄, 不能感回高明之聽, 臣於此惶感交集, 進退兩難, 瞻望雲天, 但有涕淚, 臣雖愚迷, 非不知奔走之爲恭, 逋慢之爲罪, 而一疏再疏, 瀆擾不止者, 豈其所欲哉? 其情誠可慼矣. 臣母以九耋之身, 宿㢌新恙, 一時俱劇, 寢食皆廢, 氣息如縷, 晝夜扶將, 方寸煎灼, 卽今情理, 豈忍一刻離捨, 而且臣年衰耳聾, 精力消亡? 雖恪勤奉職, 亦難有稱塞之效, 況今母病, 如右所陳, 時月之間, 趨命無路, 累朔虛帶, 一任癏厥[瘝瘚], 則臣罪尤萬萬矣. 玆敢不避煩猥, 疾聲呼籲, 伏乞聖明, 曲加體諒, 卽賜鐫免, 俾遂終養之願, 不勝萬幸. 踏啓字

영조 영조 1년 (1725년 雍正(淸/世宗) 3년 영조 1년 8월 영조 1년 8월 11일

승정원일기 598책 (탈초본 32책) 영조 1년 8월 11일 병자 30/31 기사 1725년 雍正(淸/世宗) 3년凶逆들의 討罪와 흉년이 든 三南에 대한 대책 및 內需司의 弊端 등에 대해 진달하는 朴弼正의 상소

○ 掌令朴弼正上疏曰, 伏以皇天降割, 五載之內, 仙馭繼陟, 率普之痛, 久益難抑, 日月遄邁, 祥期倏迫, 伏惟聖情, 哀慕, 想復如新, 如臣無似, 粵自肅廟朝, 猥忝近侍之列, 毫無裨益於國, 逮夫大行朝, 剪拂如舊, 而徒有僨事之誚, 居常愧懼, 若無所容, 不幸辛丑冬, 群奸秉權, 善類殆盡, 肅廟大處, 輒皆肆然變改, 至於建號立廟事而極矣. 臣受國家厚恩, 不忍孤負我肅考, 倡率同志之人, 忘[妄]陳一疏, 敢請還寢者, 實欲仰勉大行朝繼述之孝, 而伊時逆鏡, 急於構陷, 首請重辟, 思之至今, 毛骨俱悚, 固不欲更提, 而至若朴彙登之突然陳啓, 其所臚列, 罔非人臣極罪, 而末乃以渠, 獨無所生母等語, 訐訴君父之前, 渠亦肅廟之臣耳, 乃於白首垂死之年, 何若是忘君負國, 而忍爲此側媚之態耶? 噫嘻, 臺啓下語之醜悖無倫, 不足掛齒牙間, 而吳斗錫·崔鍌輩, 又復承望風旨, 恣意豕突, 詬辱臣身, 罔有紀極, 誠不足怒, 亦不足責也, 臣何必呶呶追辯於事過之後也? 臣屛蟄鄕廬, 分甘棄指, 不意敍命纔下, 恩旨繼降, 分義是懼, 黽勉赴朝, 而家有八耋老父, 恒切便養之私願, 頃拜畿邑, 感祝無地, 千萬夢想之外, 遽有春坊移除之新命, 臣誠惝怳踧踖, 不知所以自措也. 胄筵勸講之任, 雖云宿趼, 揣量才分, 不敢唐突冒進, 坐違嚴召, 恭俟譴何, 聖度天大, 罰止例罷, 私分粗安, 而惶縮冞深, 曾未幾何, 又有柏府新命, 顧此無狀賤臣之荐受誤恩, 一何至此, 臣雙擎除旨, 惶汗浹背, 揆以分義, 固當竭蹶趨承之不暇, 而累試蔑效之蹤, 決不可復玷臺端, 敢此瀆擾於嚴廬之下. 伏乞聖明, 特垂諒察, 亟遞臣新授之職, 以安微分, 不勝幸甚. 臣於乞免之章, 不宜贅及他說, 而竊不勝區區憂慨之忱, 玆敢俯陳焉. 噫, 災異之沓臻, 時事之艱危, 未有如今日之甚者也. 合有大警動大振作, 以答天譴, 以固國勢, 而我殿下命令之間, 不無過中之擧, 目前之事, 已有不勝其可憂者, 況可望大警動大振作, 以答天譴, 以固國勢乎? 臺閣之上, 引避紛紜, 朝著之間, 是非混淆, 賞·刑大違於成憲, 取舍·不徇於公議, 如是而能爲國者, 非臣攸聞, 雖在平閑暇豫之日, 尙且不可, 況今日乎? 昔舜誅四凶, 周公誅管·蔡, 此非大舜·周公之所獨誅, 實是天下之所共誅也. 晉之趙盾, 不討賊, 而春秋特書弑君之罪, 則孟子所謂春秋作, 而亂臣賊子懼者, 誠以誅心之法, 嚴於鈇鉞, 而使天下後世之爲人臣者, 有所懲畏, 不敢肆其惡也. 噫嘻痛矣. 今日逆輝輩之罪, 實有浮於虞之四凶, 周之管·蔡, 而國人則皆曰, 可殺, 殿下則曰, 非眞逆, 臣不敢知殿下之明, 或有所未燭於此輩情節而然耶? 抑或知其逆狀, 而曲加涵貸, 必欲保全其妖腰亂領耶? 向日之事, 言之慘矣. 無辜罹禍, 冤氣干霄, 而迄未能快洩其冤, 群壬之罪, 上通于天, 而亦未得亟正其罪, 災異之來, 未必不由於此, 殿下獨不念及於斯乎? 夫大臣者, 殿下之股肱, 鎭日庭籲, 輒遭未安之旨, 臺閣者, 殿下之耳目, 守閤力爭, 每下勿煩之批, 士論者, 國家之元氣, 守闕封章, 只得修業之敎, 似此氣像, 稽諸往牒, 臣固未見, 如使國家, 無三尺之典則已, 有之則捨此凶逆, 而施之於何處耶? 嗚呼, 紀綱由是而廢墜, 彝倫由是而滅絶, 則殿下之朝廷, 可謂岌岌乎殆哉? 殿下之國事, 將日非而莫之救矣, 賈生所謂痛哭流涕者, 不幸近之矣. 今臣拙訥之言, 不足有槪於聖心, 而一段愛君之誠, 根於秉彝, 悉陳所蘊於崇聽之下, 惟聖明, 不以人廢言, 而特加採納, 則天譴可答, 國勢可固, 亦可慰長逝者, 悲鬱之魂矣. 噫, 今年穡事, 已判大歉, 至於三南, 則便成赤地, 哀我蒼生, 其將盡劉, 固知殿下賑貸之政, 靡不用極, 而廊廟之上, 未聞有講究之方, 道臣·守令, 亦皆束手無策, 言念及此, 不覺於悒然, 而在殿下一施措之間, 亟降哀痛之旨, 慰諭赤子, 俾不至於渙散, 警飭道, 使之蠲賦役, 則職在方岳者, 孰敢有緩忽之心, 而身居字牧者, 亦安敢不惕然奉行乎? 守令能否, 尤係賑政, 當不時分遣繡衣, 與道臣商礭賑策及田政, 仍令兼察, 而凡係擾民之政, 一切革罷, 則庶有補於救一分之弊矣. 白骨徵布, 實爲當今之痼弊, 侵及隣族, 尤是窮民之至冤, 自先朝累講變通之策, 而未得其便宜之術, 聖上亦降明旨, 俾盡區劃之方, 而尙未聞有獻其良規者, 當此極無之歲, 將何術以解斯民之倒懸乎? 臣意則嚴飭道臣及守宰軍丁之物故者, 成給故案, 良民之避役者, 另加搜覈, 隨闕塡補, 毋令奸吏, 容手其間, 則救民之急務, 恐毋過於此矣. 臣於疏陳軍額之弊, 有令廟堂, 稟處之命, 而終無實效, 固不欲更事煩複, 而求言之下, 不忍泯默, 復演前說, 惟願殿下, 趁卽變通, 毋孤民庶之顒望, 道臣·守令之慢, 不擧行者, 嚴立科條, 痛加警責, 而仰體德意, 恪謹職事者, 特加詢訪, 別爲褒賞, 則實有合於勸懲之道矣. 內需司之弊, 自前言之者多, 前後聖敎, 不翅嚴明而因循至今, 徵斂如舊, 臣實慨然也. 周之內府, 漢之少府, 乃今日內司, 而皆以朝士, 句管財貨, 未嘗聞以宦官雜流, 處之, 如今之制也, 此曹, 但有黷貨之心, 何能知尊主之義, 其不公不正之事, 宜無所不有, 宜選擇士大夫, 爲其官員, 一如外司, 則擧措光明, 法制周備, 其有補於聖德者, 豈淺鮮也哉? 臣聞外方相訟之田畓, 多入於內司云, 落訟者之故爲納屬內司, 已是萬萬絶痛, 而內司之利其所納, 打量收稅, 尤有乖於朝家申飭之本意. 伏願殿下, 俾卽一一査出前後奸民之所納者, 竝皆出給, 則無告窮民, 庶可有支保之勢, 而堂堂千乘之國, 亦豈有私財之累乎? 近來牌不進之, 比前益甚, 而聖上之自前申禁, 非止一再, 如非情病之衆所共知者, 則義不當輕易違牌, 而喉司之臣, 玉署之官, 或諉以情勢之難安, 或托以病勢之猝重, 呈單見退, 輒皆違召, 承宣·儒臣之連續遞易, 職由於此, 從今以往, 更加嚴禁, 無如前數遞之弊, 則奚但有責成之效? 亦可見朝綱之肅矣. 向日掖隷之作挐, 可勝痛哉? 聖上洞燭其牌將之擧職帖給藥物, 其犯禁者, 雖已付之有司, 依律懲治, 而厥後掖隷輩, 不悛舊習, 犯夜橫行, 而莫敢誰何云, 此實非細憂也. 臣意以公故出入者外, 私自犯禁者, 一體執捉之意, 分付三軍門, 則祖宗朝創設之法, 不患不行, 而掖隷輩頑悍之習, 庶可以少懲矣, 惟聖明留意焉. 臣無任危蹙仰祈之至, 謹昧死以聞. 答曰, 省疏具悉. 近日事, 予意已諭, 更何多言, 而爲民事陳策, 誠深得宜, 可不留意? 可以申飭者, 令廟堂擧行, 內司之設, 其來已久, 今不可創論, 且內司, 元無田畓冒聚之事, 則無乃爾之誤聽耶? 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 8월 영조 1년 8월 13일

승정원일기 598책 (탈초본 32책) 영조 1년 8월 13일 무인 15/18 기사 1725년 雍正(淸/世宗) 3년內需司의 弊端을 진달한 데 대해 뜻밖의 하교를 받았으므로 遞職해 주기를 청하는 朴弼正의 계

○ 掌令朴弼正啓曰, 如臣無似, 荐受誤恩, 惶隕感激, 宜卽應命, 而顧此情勢, 不敢唐突冒進, 略陳短疏, 冀蒙恩遞, 而旣在言責, 仰貢蕘說, 及奉批旨, 旣多奬納, 可見從諫如流之盛意, 而第內司事, 至以誤聽爲敎, 臣誠訝惑焉. 噫, 近來奸民, 冒點他人之物, 納屬內司者, 非止一二, 而以臣之所目見者, 言之, 臣於頃年在憲職時, 李斗芳爲名人, 來呈文狀, 見其辭語, 則渠之高祖楊原君折受田畓, 傳之子孫, 至于今收稅矣. 後承陵替, 猝然見奪於不干之人, 累度接訟, 幸而得捷, 則此乃有主田畓, 而落訟人之締結下吏, 欲售奸計者, 已極駭痛, 內需司之不問曲直, 打量收稅者, 亦甚無謂云云, 臣於其時, 不勝慨然, 略論其弊於辭疏之末矣. 先大王批旨中, 有曰, 以奸民之所納, 爲內帑之資云者, 誠甚痛駭, 予當自內, 各別申飭焉. 孰不欽我大行朝德意之出尋常萬萬, 而厥後五六年之間, 迄未有處分, 臣之今又陳請, 蓋慮此弊之猶夫如前仰冀, 卽賜嚴覈矣. 今承意外之敎, 臣未知內司, 眞有此弊, 而殿下未及洞燭而然耶? 雖以元無冒聚之聖敎, 觀之, 內司之自下操縱, 灼然可見, 此輩之貽累聖德, 當復如何? 臣竊嘅惋也. 臣之平日言行, 不能見孚於君父, 不覈內司之橫占, 先疑言者之誤聽, 將何顔面, 一刻苟冒於臺端乎? 請命遞斥臣職. 答曰, 勿辭.

영조 영조 1년 (1725년 雍正(淸/世宗) 3년 영조 1년 8월 영조 1년 8월 15일

승정원일기 598책 (탈초본 32책) 영조 1년 8월 15일 경진 27/33 기사 1725년 雍正(淸/世宗) 3년情勢와 病勢를 이유로 削職하고 勘罪해 주기를 청하는 洪致中의 상소

○ 行兵曹判書洪致中上疏曰, 伏以臣, 日昨嚴敎之下, 終未克承命, 惶悚靡容, 求死不得, 略暴危迫之忱, 仰請嚴誅, 而喉司之臣, 一例阻搪, 區區血懇, 無由一達於黈纊, 臣之情迹, 其亦窮且蹙矣. 臣之所遭臺言, 顧何如, 臣之今日情地, 亦何如, 而伏承聖敎, 至以人臣事君之義, 嚴加責讓? 臣雖至頑, 尙有嚴畏之心, 豈敢無端撕捱, 甘自陷於罔赦之誅哉? 誠以人臣事君, 分義雖嚴, 士夫持身, 廉隅亦重, 分義廉隅, 互有時而輕重, 有不可以一槪論也. 是以, 古之名臣哲輔, 其於君臣之大義, 非不講之熟矣, 或橫遭人言, 義不苟合, 則必力辭其位, 曾不終日, 此豈全昧分義而然哉? 雖微官庶僚, 猶不欲耐彈而居職, 況臣忝在六部之長, 猝被無限僇辱, 而乃以一時開釋之敎, 强爲自恕之端, 揚揚冒進, 晏然承命, 則此眞所謂不識人間有羞恥事者, 臣雖不肖, 亦不忍爲此矣. 噫, 孤根易撼, 險途難平, 此後繼起而論臣者, 將不知其幾人, 則假令臣今日出而應命, 則明日必當狼狽而復入矣. 乍出乍入, 不但進退之無據, 雖聖明在上, 亦何能每加曲庇乎? 奬諭之意, 誨責之敎, 前後勤摰, 而臲卼之勢, 危蹙之情, 往而益甚, 積逋嚴命, 至于四五, 而猶不知止, 此豈臣樂爲而然哉? 誠有所萬萬不得已者矣, 惟我聖上臨御以來, 政先體下, 凡群下之情懇, 無不照燭, 而獨於臣之若心危悰, 猶未蒙諒察, 此殆臣平日事君無狀, 忱誠淺薄, 不能孚格于天心, 以至此耳. 撫躬慙悼, 更何言哉? 今若不賜恕察, 必欲督迫而驅使, 則臣勢窮理極, 終必至於妄行直遂, 雖被犯分之誅, 而亦有所不暇避, 此豈以禮使臣之義, 不亦有歉於終始曲全之盛意乎? 金吾胥命, 實出於萬分窮阨, 靡所因極, 而聖度寬假, 特下勿待命之敎, 私心惶感, 至今未已, 再昨答喉院之批, 辭旨極嚴, 聞命悚惕, 精爽震越, 直欲鑽地以入, 而不可得也. 昨日聖敎, 又復諄諄, 有若慈父之詔迷子, 臣非木石, 寧不知聖意之所存, 而第臣於去就一節, 固已自劃於心矣. 雖萬被誅殛, 決無冒出之理, 玆又不免荐犯違慢之科, 律以邦憲, 合伏刑章. 且臣病情, 日就癃痼, 粒食久絶, 夜寢全失, 肌肉益以消脫, 神思益以昏瞀, 澟澟有朝夕難支之憂, 而今則情勢爲急, 他不暇言矣. 伏乞聖慈, 俯諒臣決難供仕之狀, 亟削臣職, 仍勘臣罪, 以勵臣工, 以靖私義, 不勝萬〈幸〉. 無任瞻天望聖激切祈懇之至. 答曰, 省疏具悉. 臺言過當, 予已洞知, 日者辭疏之批, 悉諭予意, 則卿之一向引嫌, 不亦過乎? 予雖不能御群下, 而和平如此, 過激之論遞, 所被之人, 決不欲爲矣. 卿雖自劃, 予意亦固定, 雖鎭日違牌, 日上數章, 決難許遞, 上下相持, 徒傷事體, 卿其安心勿辭, 速出行公, 毋使軍務久曠 .

영조 영조 1년 (1725년 雍正(淸/世宗) 3년 영조 1년 8월 영조 1년 8월 15일

승정원일기 598책 (탈초본 32책) 영조 1년 8월 15일 경진 28/33 기사 1725년 雍正(淸/世宗) 3년病勢와 지난 殿最 때의 잘못 등을 이유로 遞職해 주기를 청하는 兪崇의 상소

○ 咸鏡監司兪崇上疏曰, 伏以臣, 莅任數旬, 忽得毒痁, 月已三易矣, 痛至三十餘次, 而尙未離却, 神精日消, 肌肉日削, 澟澟有近死之憂, 只以重負擔身, 不敢專抛職事, 神氣少蘇之時, 則自不無酬應之煩, 以此病狀, 實難堪勝, 觸事憒憒, 瘡疣迭出, 頃當殿最之時, 病昏尤甚, 僅僅封進矣. 一邑二郵, 致勤點下, 臣於此, 益復惶蹙隕越, 不知置身之所, 而貶目之四字隻句, 臣曾見前輩之多用此例, 妄有所倣矣. 至被問備之罰, 此又臣難冒之一端也, 宜卽自列, 仰請嚴誅, 而宛轉牀席, 無計締文, 今始露章申懇, 臣之罪, 尤萬萬矣. 臣於北路事, 有所蘊於胸中者, 辭陛之日, 亦多陳稟於前席, 儗於秋巡, 有所經理, 而臣病如此, 設或少間, 積敗之餘, 冒寒遠役, 已無其望, 若待春巡, 則且値農節, 事必有掣肘難擧者, 臣於病中, 尤以此爲念, 而不自已者也. 伏乞聖慈, 察臣情勢之難冒, 念臣疾狀之阽危, 亟許鐫遞臣職名, 以便公私, 不勝幸甚. 答曰, 省疏具悉. 卿其勿辭, 調理察任.

영조 영조 1년 (1725년 雍正(淸/世宗) 3년 영조 1년 8월 영조 1년 8월 16일

승정원일기 599책 (탈초본 32책) 영조 1년 8월 16일 신사 29/31 기사 1725년 雍正(淸/世宗) 3년李森 등을 관대하게 처분한 문제, 世子翊衛司의 신하가 春宮에게 朝夕으로 進講하게 하는 문제, 尹志述의 표창 등에 대해 陳達하는 朴奎文의 상소

○ 正言朴奎文上疏曰, 伏以臣, 本以無似, 猥辱私言地冒玷, 已浹一月, 思貢一言, 仰報洪造, 而惟是見聞孤陋, 言議膚淺, 未效芹曝之誠, 徒積含默之譏, 居常愧懼, 若負大何. 近因聖上, 悶旱求言, 辭旨懇惻, 臣奉讀未了, 仰以見憂民穰災之誠, 足以泣鬼神而動天地. 雖在草野疎遠之臣, 猶可以竭論極言, 仰副我殿下之虛襟, 況臣之以諫爲名, 忝在近密者, 豈敢以辭拙識淺, 而終無一語, 以孤我殿下求助之意乎? 噫, 今日卽殿下嗣服之年也, 淸明之政, 著於一初, 仁孝之聲, 聞於四方, 群凶屛斥, 無陰翳之患, 幽冤畢伸, 有陽復之休, 朝野拭目, 遠近翹心, 庶幾乎馨香之治, 感于神明, 蒲蘆之化, 達乎黎庶, 夫何天心不豫, 乖氣致異, 乃自春夏之交, 霈澤久闕? 逮夫秋序之屆, 亢旱猶驕, 四野焦㥿, 百穀卒痒, 或有立苖, 而未能成遂者, 或有含穗, 而未能吐出者, 滿目田疇, 光象索然, 有若嚴霜烈風, 震剝摧殺, 而萬物無生意者然, 此可以傷心而慘目矣. 惟我殿下, 念及民事, 寢食靡遑, 絲綸之責, 已不啻楚昭之善言, 圭璧之薦䖍, 無異成湯之代犧, 則是宜德歆高穹, 應不移晷, 而社壇躬禱之日, 祁祁之興, 便作杲日之出, 北郊親祀之曉, 霡霡之沾, 不過數里而止, 始若有冥應, 而終至於慳霈, 雖得過時之一雨, 而未救已判之穡事, 是何治化鼎新之初, 有此暵乾斯酷之患耶? 嗚呼, 今夫蓋高之天, 似若無與於人事, 而若其人事得於下, 則天必以禎祥而應之, 人事失於下, 則天必以災沴而警之, 天人相與之理, 若是其昭昭, 則今日之致災, 未必不由於人事之未能盡也. 今若諉之於適然, 則殆涉乎張禹之導諛, 如或歸之於聖躬, 則亦近乎谷永之專攻, 而旣知其災不虛生, 應必有由, 則誠不可泯默而止矣. 臣竊覸殿下, 智出庶物, 有輕視群臣之心, 思周萬幾, 有獨馭一世之意, 英睿太露, 殊欠其蘊蓄之象, 剛斷不足, 輒撓於偏私之念, 講學, 非不勤矣, 而猶未能劈破乎義理, 求治, 非不篤矣, 猶未能振作於事功. 雖欲享天, 而奉若之道, 未免文具上做去, 雖欲愛民, 而撫養之道, 或歉誠實底意思, 則夫所謂雖聖人不能無偏者, 而至於容貸宗社之罪逆, 使得偃息於覆載之間, 違咈臣僚之庭籲, 輒加嚴責於批旨之中, 沐浴之義, 久而未伸, 神人之憤, 往而益鬱, 則安知非視聽自我之天, 故示此非常之變, 大警動於殿下也哉? 況且賊森於酌處之命, 尤不能無慨惋之懷. 蓋森之罪惡, 旣著於臺啓之臚列, 名字又出於廷玉之招辭, 其締結鏡·儉, 爛漫謀議之狀, 綻露無餘, 則嚴加訊鞫, 究得情節, 固不可少緩, 而殿下乃於祈雨之日, 親臨鞫府, 末勘森等之罪, 而大臣·三司·喉司之爭執者, 一向拒斥, 無少顧藉, 至有辭氣震厲, 叱責輕加, 而聖意自用, 下行有司之事, 未知是何等擧措耶? 禁府, 非至尊之所臨, 逆獄, 非輕囚之可比, 而殿下之儼然枉屈, 率爾疏釋者, 實出於萬萬意慮之外, 則遠邇瞻聆, 孰不驚惑也? 以殿下憂災之誠, 以爲若釋森等, 則大意可格, 甘雨可致, 而此則與漢明·鄧后之決獄, 有異, 蓋楚獄多濫, 無辜呼冤, 洛囚輿見, 有枉未伸, 而一經疏決, 頃刻而雨, 冥應之效, 捷於影響, 今則假貸凶逆, 反用輕典, 而欲冀甘注之滂霈, 則其無靈應, 理之固然, 臣未知殿下, 其果以森等, 謂無罪犯而然耶? 抑知其有罪, 而以仁恕之心, 姑欲曲貸之耶? 夫仁恕者, 固可施之於微眚薄過, 不可施之於巨慝大憝, 徒知仁恕之政可行, 而不知仁恕之施有別, 則刑章日以壞弛, 亂賊無所懲戢矣. 昔唐德宗時, 久旱不雨, 朝議有欲赦懷光之罪, 李泌破一桐葉以進焉, 其意蓋以爲, 君臣之義, 一缺難合者, 如桐葉之一破難圓, 故引物取譬, 以明懷光不可赦之意. 殿下雖以凶森, 謂之名武, 而比於懷光之有功唐室, 則不啻懸絶矣, 李泌之不欲寬貸者, 以其罪犯惡逆, 不可以一時之勳勞贖之也. 今殿下豈可以森之小有才, 而曲貸其惡逆之罪耶? 臣竊伏聞春宮邸下, 天姿克嶷, 德器夙成, 雖在沖幼之年, 已有英睿之聲, 一國臣民, 莫不延頸仰戴, 而天又默祐, 順經聖痘, 我東方億萬年無疆之慶也. 第念古之帝王, 太子始生, 有司導之以過闕過廟之儀, 孩提有識, 保·傅敎之以仁孝禮義之道, 又選天下之端士·正人, 衛翼於左右, 蓋欲其習與性成, 道與年長, 而以之成就而薰陶之也. 今我春宮, 雖未及入學之年, 而已過孩提之時, 則輔導之具, 不可少忽, 宜令春坊翊衛之臣, 朝夕進講, 觸類引喩, 或陳其日用常行之道, 或論其生民稼穡之艱, 言言而使聞其正言, 事事而使見其正事, 毋或專委於阿保之手, 昵狎於宦寺之輩, 勿使奇技寶玩, 眩之於目, 淫聲俚音, 娛之於耳, 則心志專一, 性質純粹, 日臻於光明正大之域, 周成日將之功, 商王時敏之效, 可以翹足而期矣. 敎胄之道, 夫豈外此而求之哉? 臣且伏念, 帝王御邦之道, 莫先於宮禁之齊肅, 宮禁旣嚴, 則內言不出, 外言不入, 宮禁不嚴, 則掖婢閹宦, 交通外人, 禁防之道, 誠不可不嚴. 試以向日事言之, 先朝之堤防, 非不嚴矣, 而妖婢逆儉之恣行胸臆, 猶尙如此, 此乃殿下之所嘗親監, 則今日禁防之道, 宜無所不至, 而區區愚慮, 唯恐年久月深, 禁防漸弛, 而陰邪之輩, 或玷其齊肅之化矣, 伏願殿下, 終始愼防, 毋或少忽焉. 臣且伏念, 古人曰, 金銀珠貝, 迷心之鴆毒, 錦綺組繪, 燒屋之孼火, 蓋豐衣美饌, 唯意所欲, 而不知撙節, 則雖長金積玉, 而不至於罄竭者, 無幾矣. 奇珍絶玩, 惟目是娛, 而不知裁損, 則雖盈廂牣庾, 而不至於匱乏者, 亦尠矣, 夫如是則大可以亡人國, 小可以破人家, 奢侈之甚於天災者, 斯可謂善喩也. 目今閭巷之間, 奢侈成習, 士夫家婚姻宴會之際, 錦綺炫耀, 肴羞方丈, 商胥輩墻壁帷帳之間, 文繡塗飾, 華綵爛動, 鬪奇誇靡, 殆若愷崇之爭長, 此固識者之寒心, 而至於使价赴燕之時, 譯官輩每每鳩聚數十萬銀貨, 悉貿燕市之奇錦美繡, 率歸於婦女衣裳裝飾之需, 一着再着, 小有浣渝, 則輒卽弁髦, 改以新件, 以有限之財, 供無窮之費, 則國何以不貧, 民何以不困乎? 自今以後, 申敕[申勅]書狀, 商譯發行之時, 搜檢銀貨, 使不得持入於彼國, 回還之日, 括索錦綺, 使不得齎出於我境, 則銀貨不爲濫費, 錦繡自然稀貴, 亦足以少革侈靡之風, 而若其移風易俗之道, 實在於在上之導率. 是以朱黼之論曰, 財用之贏縮, 關於侈儉, 風俗之好尙, 本之人主, 人主以儉約爲心, 則卿大夫不敢踰制而過侈, 朝廷以儉約爲先, 則士庶人不敢越分而過制, 旨哉斯言也, 此豈非上行下效之道也耶? 昔者, 漢文身衣弋綈, 而示朴之化, 大行於天下, 光武不持珠玉, 而躬儉之德, 覃被於一世, 故後元建武之際, 家給人足, 能致太平之治, 祛侈行儉之效, 亦豈不較然明著者耶? 夫以我殿下之德, 非或有奢麗之可憂, 而若能以漢二主之事, 益加自勉, 則惟彼閭里侈僭之風, 不復爲累於淸明之治矣. 且伏念, 粵自乙·丙之年, 旱澇不節, 仍之以飢饉, 重之以疾癘, 幸賴肅宗大王, 曲察民隱, 克軫荒政, 或移粟而賑之, 或設粥而救之, 使我億萬蒼生, 得以全活, 其遺仁盛德, 雖百世而難忘矣. 目今八路皆凶, 三南尤甚, 三南者, 我國之根本, 而哀彼殘氓, 其將盡劉, 賑救之策, 尤不可少忽也. 今殿下至誠憂民, 講究荒政, 一以肅廟之心爲心, 終使涸轍之命, 得免塡壑之患, 則環東土數千里生靈, 孰不仰戴我殿下繼述之政乎? 雖然, 賑民之道, 唯在乎倉廩, 而自夫飢荒之荐經, 內而太農之枵腹, 外而郡廩之懸罄, 賈生, 猶以國無三年之蓄, 謂之哀痛, 而今日之倉庾, 無一年半年之儲, 若使賈生論之, 則不但哀痛而止也. 今殿下雖欲移粟而設粥, 其於無麪之托, 何哉? 臣竊伏見向日備忘, 則三殿進供之物, 特令蠲減, 斯可見殿下恤民之至意, 而此不過爲些少之補, 則直是河濟之秋毫, 何以能救億兆之殘命耶? 爲今之計, 莫若愼擇守宰, 畀之以分憂之責, 寄之以撫字之任, 務在安集, 戒勿騷擾, 使試其才, 以責其效, 則爲其守宰者, 各典一邑, 如治私家, 竭意賑救, 百般料理, 而積年之逋欠, 無或催督, 諸般之雜役, 姑爲緩徵, 愛之護之, 若慈母之保赤子, 則庶有一分救民之效矣. 似聞大臣筵奏, 有曰, 守令之稱爲善賑者, 不過貸出上司錢·布, 以爲料理, 而乃謂自滿之功, 以要名譽, 自今以後, 防禁此等弊云. 蓋凶歲守宰之奉朝令, 賑飢民, 自是職事之常然, 則誇能眩功, 以賭美譽者, 雖甚可惡, 而第悃愊無華, 淳雅爲治者, 固不可易得, 則與其袖手荒政, 越視民瘠, 而終莫之救, 無寧竭心賑策, 周恤民飢, 而以要其譽之爲愈也. 朝家以此爲戒, 不許賑給之資, 而但令剗削其月廩, 則守宰之供養家眷之外, 所剩幾何, 而設有所剩, 其所分給者, 無異於勺水之救薪火也, 安能有萬一之補乎? 又見近臣獻議, 有曰, 朝家之移粟, 未有實惠, 而反爲守令憑藉之資, 宜嚴飭道臣, 別樣防塞云, 蓋移粟之際, 守令貪汚者, 或不盡歸之賑資, 而私自簸弄, 不無其人, 則其爲弊端, 亦甚可痛, 而第倉粟之蓄, 旣爲水旱之備, 則當此大侵, 豈可以守令不臧之故, 反廢其發棠之策耶? 此或近於因噎而廢食者也. 朝家終若防塞其移粟, 則殘民盡劉之後, 雖有倉實, 將焉用哉? 臣愚妄見, 竊以爲, 此兩說, 雖出於矯弊, 而恐非十分周詳之策也. 宜及此時, 預講賑政, 或貸出錢·布, 或轉移倉粟, 分給各邑之守令, 善爲賙賑, 而如或有憑公濟私之弊, 則烹阿之典, 錮禁之律, 亦可以申明矣, 且念守宰之數換者, 莫今日若也. 或有一年莅民而他遷者, 或有數月赴衙而旋遞者, 坐席未煖, 交符遽遄, 未或有終三年·六年之淹, 則送故迎新之費, 絶簿盜財之患, 勢所必然, 而虞朝三考之典, 漢家久任之法, 今不復見, 雖有龔·黃·韓·趙之才諝明察者, 時月之間, 豈能遍知生民之疾苦, 邑里之弊疵, 而有所施措於其間乎? 自今宜申飭銓曹, 守宰注擬之際, 擇其聲績素著, 才望俱優者, 以差其任, 而及其莅邑之後, 時遣御史, 廉問其賢否而黜陟之, 申命道臣, 嚴明其考課而褒貶之, 其中, 如有善最之異等者, 則一依漢帝之璽褒增秩, 勿爲數易. 且倣唐朝之殿柱疏名, 次第超遷, 則凡爲守宰者, 莫不益加勉勵, 努力治民, 則可副聖主子惠之念, 足爲隣邑觀感之效矣. 且官員數易之弊, 非但外郡之爲然, 內司各衙門, 亦有其弊, 而至於騎省之二軍色餘丁色郞廳遞易, 尤爲無常, 久者僅一二朔, 速者纔數三日, 故省中錢·布, 漫不知何, 而交遞之際, 又無重記, 專委於吏胥, 吏胥任意舞詐, 郞官只行着押. 遠民輸納之物, 其數不貲, 而盡歸於執吏之囊橐, 本曹所掌, 枵然如洗, 至於朔下之錢·布, 輒患不足, 未免轉貸而充數, 乃以騎省之裕實, 反作乞兒之貌樣, 事之寒心, 莫此爲甚. 大槪, 騎郞之任, 乃是三司之階, 故陞遷之速, 職由於此, 自今以後, 必以已經三司及當爲三司者, 兼帶二軍餘丁色郞之任, 限以周歲, 乃許遞任, 遞任之際, 錢·布之出入贏縮, 一一印簿, 如守令之重記, 則奸吏不至於濫偸, 財貨不至於太縮矣. 且伏念畿甸之大同田稅, 各邑民人, 自納於京倉者, 已有規例, 而凡爲倉官者, 不恤民弊, 只聽庫直之言, 輸米之日, 不卽親捧, 故遠來民人, 淹滯倉底, 一刻爲難, 不論米入之多少, 斗給庫直, 以待倉官之開坐, 使之替納, 則庫直私捧以大斗, 納官, 以例斛入米二十斗, 然後僅作十五斗平石, 推以計之, 則民人之所失, 庫直之所得, 等是四分之一, 鄕民之呼冤, 曷有其極? 自今以後, 申飭倉官之入直者, 逐日開坐, 輸致之米, 隨到隨捧, 如各邑守令之捧糶者然, 而如或慢不擧行, 一委於庫直之手, 則當番倉官, 各別科罪, 以勵其餘, 則此乃恤民之一端也. 且三南之赤地, 固不必更論, 而至於畿內之禾穀, 洞畓稍優, 野畓則立苖之後, 仍爲龜坼, 鋤不入土, 終未胚胎, 全無所收者, 與三南之赤地, 無異焉. 以各邑計之, 則所謂野畓, 或有居半者, 或有三四分之一者, 雖有洞畓之稍優者, 而未免俗所謂宂農之歸, 朝家若無區別執災之令, 則爲其守令者, 必不敢擅便給災, 而與洞畓之收稅, 無少異同, 則是何異於白骨之徵布乎? 亦宜詢議廟堂, 畿內野畓之不收者, 亦與三南之執災, 同其規, 則畿野之失農者, 庶有一分之蒙惠矣. 臣且伏念, 兵者, 所以衛國而禦侮也, 昇平百年, 民不知兵, 搢紳之士, 以軍務, 視若尋常, 笠轂之將, 以訓習, 看作兒戱, 京輦之兵, 傳作驕惰之習, 鄕遂之軍, 專昧坐作之方. 試以各邑束伍軍言之, 考閱之際, 軍裝服色, 轉借隣邑, 槍刀鈍澁, 弓矢朽傷, 間有磨瓦作屑, 認作火藥者. 噫, 古人曰, 卒不可用, 以其將與敵也, 器械不利, 以其卒與敵也. 今日軍政之疎虞, 至斯之劇, 而不幸有南北之憂, 猝起於不虞, 則以此軍兵, 以此器械, 將何以禦敵而衛國耶? 先正臣文成公李珥, 昔在宣廟朝, 嘗建預養兵之議曰, 不出十年, 必有土崩瓦解之憂, 當時之人, 皆以爲過慮, 及至壬辰, 一如其言, 故相臣柳成龍, 始乃歎服, 推之以眞聖人, 若使李珥, 在於今日, 則安知無先事之憂也? 惟願殿下, 不以久安而忘危, 必以軍務而留心, 申飭三營門將臣, 克盡敎鍊撫養之道, 頒布監·兵使諸軍營, 點閱列邑之軍器, 去其刓弊, 極其精利, 則庶幾爲防豫之一道也. 且白骨徵布之弊, 其來已久, 自在肅廟朝, 爲是之慮, 廣詢朝堂, 思革其弊, 至有戶布·口錢之議, 蓋欲救得一分之急, 而第我國士夫之閑游, 三百于玆. 今若斷行祖宗久未行之典, 則將未免騷繹不寧之患, 故趑趄未決, 式至今日者, 勢所亦然. 蓋致此之弊, 實由於各邑守令, 良丁身死之後, 守令不急出物故, 且遲其代丁, 委之色吏, 任其所爲, 故成給物故之際, 該色, 多受其價, 尸隻, 貧困者旣不能辦價, 其間亦或無尸隻者, 終不出物故, 遷延歲月, 白骨之留簿者, 或百歲, 或八九十歲, 而應役如存, 收布之際, 自族而隣, 自隣而洞, 逐年徵督, 十家九空, 念之至此, 不覺於悒. 凡爲守令者, 嚴飭面任, 良役之在本面者, 若有物故, 則使之急急告官, 或親往審視, 或使鄕任, 替檢的是身死, 則招致尸隻, 卽出物故, 仍出其代, 無或遲滯, 則該吏無弄奸之弊, 白骨無徵布之冤矣. 若以閑丁之難得, 爲慮, 則亦有可言者, 何者? 近來良役充定者, 率是無依之民, 其中稍饒者, 或入於院校之納物, 或附於院校之額外, 或冒入於官軍官之簿籍. 至於三南, 則庇托於土豪籬下者居多, 其餘無事閑游者, 或入於密告, 而守令不察, 該吏受賂, 任自潛拔, 永作閑民, 良丁之難得, 蓋坐於此, 似聞朝家, 亦知是弊, 以院校納物及額外, 一倂充定事, 頒布諸路者, 不止一二, 而守令姑務因循, 終不擧行, 故朝家事目, 不過爲故紙之謄傳矣. 今若守令悉依事目, 一一搜出其校院納物及額外, 試之以講, 軍官之冒入者, 試之以射, 落講及不中者, 倂充良役, 則渠輩, 亦豈有怨辭? 而至於土豪籬下者, 各別嚴覈, 入於密告者, 悉自檢簿, 不委於奸吏, 則不患良丁之難得, 而其要都在於守令之能否耳. 且兩西閑丁, 厭避役名, 圖入於納布之軍官, 大邑則不下四五百, 小邑則不下二三百, 而所納之布, 盡歸於守令之私用, 其爲痼弊, 莫此爲甚. 今若一時降定, 則或不無騷擾之弊, 亦宜申命道臣, 隨邑大小, 定其軍官之額數, 然後其餘數盡爲降定, 則白骨之弊, 亦可以少紓矣. 臣且伏聞, 永宗一島, 舊之牧場也. 戊午罷牧出馬之後, 故相臣淸城府院君金錫胄, 以本島, 扼三南漕運之路, 爲江都輔車之勢, 陳達, 設鎭, 募民起耕, 太僕馬位及勳府·備局屯田之在島中者, 無論京外, 許民耕食, 時執爲主, 永作己物, 蓋所以務悅民情, 廣其應募之路也. 朝令一布, 募民四集, 樹木成林之地, 寸寸起墾, 浦溆連海之處, 費財築堰, 積年辛苦, 作田成畓, 轉相買賣, 至於三四次易主, 田三稅則依陸地例備納, 而新入良賤, 團作束伍, 一如島民者, 幾至五十年之久矣. 不意丁酉春, 僉使洪時九, 敢生營私之計, 瞞報備局, 仍請屬公, 故自備局, 行査書啓, 而査官, 不究事實, 一循時九之餘套, 終至於覆啓判下, 勿論京外士夫土着民人, 而其所費財築堰, 給價買得之地, 沒數還奪, 至於堰畓, 初是海澤, 元非牧地, 則與場內陳起者有別, 而混稱島田, 一倂屬公, 玆豈非法理之乖, 而冤枉之極者乎? 且乙酉年間, 筵臣陳達, 有京外人庄土作屯之論, 故判書臣尹世紀陳白, 以爲當初永宗鎭罷牧時, 若如江都例, 只許島民, 不許他人, 則可無京鄕士民之費財耕墾, 而此則不然. 勿論京外, 旣許開墾, 年久之後, 不可屬官云, 而翌年丙戌, 大臣又以此陳達, 終不作屯, 則朝家之處分, 蓋已如此, 而時九之瞞報廟堂, 旣極無據, 而朝家之奪入, 恐乖於當初募民之意矣. 朝家若以永宗, 爲關防重地, 必欲作屯儲穀, 則或給價本, 或給代土, 容或可也, 而不此之爲, 許多士民之重價買得, 費財築堰之地, 公然屬公, 事理之當否, 民怨之有無, 姑不暇論, 而廟堂處分, 終歸於時九之所誤, 臣竊惜之也. 今宜一依當初事目, 還給起耕之人, 徵稅則一如陸地, 束伍則一如島民, 於朝家, 別無所損, 士民自無呼冤, 而安集如舊矣. 臣且伏念, 太學者, 所以培育人才, 用需國家者也. 粵自祖宗朝, 敎養有方, 久任師長, 責其成效, 厚其廩養, 安其棲息, 試之以經術, 課之以文藝, 且於章奏之間, 雖或有狂妄之言, 必優容而扶植之, 滿朝卿相, 皆從庠·序中出來, 蓋其漑根食實之效, 有如是夫. 一自尹志述之被禍也, 士氣惴惴, 以言爲諱者, 殆四五年, 而幸我聖上, 洞燭志述之冤枉, 旣施贈官之愍章, 又配陳東之享廡, 則濟濟粉袍, 相顧而增氣矣. 向者泮儒, 倡率多士, 抗辭討逆, 則誠不負三百年培養之德, 而夫何聖怒震疊, 不少假借? 雖幸有風雷之遷, 日月之更, 而其士氣之摧折, 殆若霜後之草, 無以振起, 此豈所望於聖明朝者耶? 惟願殿下, 益加崇奬, 以扶一線之元氣也. 且近年以來, 師儒之長, 朝遷夕改, 師·生之間, 曾不承顔而接辭, 養士·作人之方, 看作尋常底事, 至於掌務之官, 專不檢察, 養庫之財穀, 盡入於泮隷之手, 饗士之饌物, 漸至於涼薄之境, 旣減又減, 月異歲異, 不成貌樣, 而且自食堂婢子革罷之後, 檢飭疎漏, 或有交嫁出外之婢子, 而互相蒙蔽, 奴婢之逃失, 職由於此, 至於外方奴婢之推刷也. 巧僞百出, 推刷之官, 莫尋其端緖, 捧納之物, 稍稍減削, 東西壁諸庫, 蕩然皆空, 此豈非可駭者耶? 宜以師儒之長, 久帶其職, 責其作成之效, 掌務之官, 擇其詳明威望之人, 親檢簿書, 使財穀無耗失之患, 奴婢無逃失之弊, 鳩聚財用, 專心於養士, 則多士培養之休, 端可跂踵而俟之矣. 且伏念, 禮者, 所以經紀人倫, 法者, 所以制度庶物, 有禮, 斯有法, 法不能踰禮而行. 試以禮之服制言之, 男之爲人後者, 女之出嫁於人者, 皆降服於其本宗, 自父子始, 其重人倫之意如此, 而法之義意, 實寓於其中, 又以律文論之, 犯刑辟者之子支, 有緣坐, 而爲人後及出嫁者, 竝許減等, 此由禮而生者也. 其所以體用互根, 表裏相應之妙, 有如是矣, 而獨於相避之典, 不然, 出繼於人者, 在禮, 已降等於其父子之服, 而獨於銓曹之注擬, 科場之試取, 京司之堂郞, 外官之僚屬, 輒有相避之規, 率多拘礙之端, 其禮意之乖亂, 法典之逕庭, 莫此爲甚. 就攷大典及國朝故事, 則出繼人, 初無本宗相避之規, 而中間有一銓官, 托以出繼, 用意循私於密邇之親, 其時言官, 劾罷其銓官, 仍請出繼人相避, 亦依本宗施行. 自是以後, 遂成謬規, 本宗至親, 服雖降矣, 參以人情, 謂之相避, 容或然矣, 至於妻黨之姑母夫從娚妹也, 本宗相避, 已極可笑, 而出繼之後, 猶觀相避, 尤無意義. 設令掌銓試之官, 果懷循私之意, 則同姓從祖孫及堂叔侄有服之至親, 其情義之密切, 豈無愈於妻黨四寸親之或不面疎遠如路人者乎? 又況於出繼而降等者乎? 在此則於本宗, 猶無相避, 在彼則於降等, 猶有相避, 事理之不當, 的然明甚. 且出繼之人, 旣從其所後之宗, 而禮與律, 皆有所定, 今於相避一節, 乃反竝施於兩宗, 殊失禮經重一本之意, 臣恐其所舛謬, 不但在於一時規例間而已也. 伏乞亟命釐正, 使禮法, 無失其同源竝行之意也. 臣無任激切屛營之至云云. 答曰, 省疏具悉. 疏中陳戒之言, 誠甚切至, 可不留意, 而首陳近日事, 意亦有在故也. 至於請得移粟等事, 日昨大臣承宣所達, 非一切防塞之語也. 國子長·騎省郞久任事, 爾言是矣. 可以議處者, 令廟堂該曹稟處, 可以申飭者, 亦令籌司擧行.

영조 영조 1년 (1725년 雍正(淸/世宗) 3년 영조 1년 8월 영조 1년 8월 19일

승정원일기 599책 (탈초본 32책) 영조 1년 8월 19일 갑신 28/31 기사 1725년 雍正(淸/世宗) 3년司憲府에서 伏閤할 때 질병으로 인해 違召할 수 밖에 없었던 상황에 대해 진달하고 遞職해 주기를 청하는 李聖龍의 상소

○ 弼善李聖龍疏曰, 伏以臣, 向來所遭, 非比尋常, 愧懼之極, 縮伏度日, 彈罷未幾, 甄敍如舊, 太常除旨, 亦已感悚, 而又於夢想之外, 忽有春坊新命, 臣且驚且惶, 益不知置身之所也. 追提前事, 呶呶自訟, 有愧古人不拭唾之義, 而第其時事實, 有不可不略暴於黈纊之下者, 臣自五月初, 重患胸膈關痞之病, 積月濱危, 眞元頓澌, 轉成毒痁, 症狀苦重. 此際叨膺柏府除命, 適當閤籲方嚴, 討復政急, 一縷未泯之前, 義不容遲徊, 身有危篤難强之疾, 而旣不敢言職, 有驟擢必辭之義, 而亦不暇顧, 忍死入肅, 連日參啓, 逮至多臺之引避也, 臣旣與同, 翌日闕外之陳疏也, 臣亦聯名, 而忍痛强赴, 疾勢大作, 不得不先爲着押, 徑歸私次, 委仆牀席, 全不省事. 違召誠出於萬不獲已, 而憲臣不少恕諒, 至以違約崖異, 狼狽敗事等語, 抑勒相加, 何其言之不審, 至此也? 噫, 今日臣子大義, 惟在於痛辨聖誣, 嚴討亂賊, 以少洩神人之憤, 而臣於半年之內, 再入臺省, 誠未上格, 無一準請, 此已萬萬恧蹙, 而不幸緣臣有疾, 疑謗太深, 初未嘗有約, 而乃謂之忽生崖異, 多臺竝違, 不關臣身, 而又謂之狼狽敗事, 臣欲無言, 尙何尤人? 至今追思, 誠不覺其心駭而面騂也. 今此所叨, 雖與僨敗之臺地有間, 地望責任, 有非該司宂官之比, 則以何顔面, 揚揚復廁於淸塗, 以益其一世之嗤點也哉? 揆諸廉隅, 義在必辭, 若其職責之緊重, 才分之不逮, 姑未敢煩複猥陳. 伏乞聖慈, 俯諒臣難冒之狀, 亟遞臣所帶之職, 以謝公議, 獲安私分, 不勝萬幸云云. 答曰, 省疏具悉, 旣往之事, 不必深嫌, 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 8월 영조 1년 8월 19일

승정원일기 599책 (탈초본 32책) 영조 1년 8월 19일 갑신 29/31 기사 1725년 雍正(淸/世宗) 3년자신의 妄論으로 吏曹 判書가 引嫌하였으므로 本職과 兼帶를 遞差해 줄 것과 拙筆이므로 練主 題主官에서 변통해 주기를 청하는 李縡의 상소

○ 吏曹參判李縡疏曰, 伏以臣, 不揆僭妄, 敢陳愚忠, 自知誠淺辭拙, 不足以槪上心, 乃蒙聖度寬容, 過賜嘉奬, 至敎以留作座右之銘, 從古人臣進言, 能得此於君父者, 有幾人哉? 感激涕泣, 不知死所. 至於更下批旨, 有以見改過不吝之盛德, 早晩淸燕之暇, 復備省覽, 採用之實, 不止此一事, 則豈獨微臣之幸也? 區區寸忱, 炳然如丹, 瞻望宸極, 但切顒祝. 今臣扶疾入城, 只爲一參哭班, 兼〈竢〉違慢之誅, 其不可因仍供職, 則擧世皆知之矣, 所叨本〈職〉, 虛帶已六朔, 今又日辱再召, 而不敢進得一步, 其自劃可知, 銓衡人物之地, 其重何如, 其可緣臣而成一虛窠耶? 況臣妄論醫官除邑事, 大意在於勉戒聖德, 長官之因此深引過嫌, 實非臣意慮之所到, 其在私義, 尤安得自安? 若臣不文實狀, 已悉於向間辭文衡之疏矣. 藝院雖下却一等, 其爲文任則一, 臣何敢唐突冒承? 若固有之重臣望, 實非臣倫比, 而猶且抵死力辭, 朝廷亦曲副其願, 豈可於臣而獨靳一視之仁乎? 至於備局實錄堂上, 俱萬萬不似, 臣未嘗一番行公, 逐日懸頉, 非在外則未肅, 於公何補? 伏乞聖慈, 將臣本兼職任, 一倂遞解, 得以退全素守, 以安微分. 且伏聞, 以臣差下練主題主官者, 臣之筆拙, 同朝所悉, 況多病早衰, 兩眼昏花, 瘧餘手顫, 不能自定, 尋常書牘, 亦多倩人, 此爲何等至尊·至嚴之地, 其敢容易下筆, 以致僨誤? 亟命該曹變通, 回授可堪之人, 俾免臨時窘迫, 不勝大幸. 答曰, 省疏具悉. 卿自上京之後, 亦不行公, 其在事體, 將何如也? 此不過予之待臣誠淺之致, 而卿若顧念君臣之義, 又未如是矣. 至於撰述題主之任, 尤不宜固辭, 籌司兼任, 實循公議, 卿其勿辭, 速出應命.

영조 영조 1년 (1725년 雍正(淸/世宗) 3년 영조 1년 8월 영조 1년 8월 20일

승정원일기 599책 (탈초본 32책) 영조 1년 8월 20일 갑신[을유] 30/30 기사 1725년 雍正(淸/世宗) 3년柳鳳輝 등 逆賊들의 죄에 대해 결단을 내려 속히 斬首할 것을 청하는 李道章 등의 상소

○ 慶尙道幼學李道章等疏曰, 伏以日月如流, 霜易變, 大行大王常事, 倏焉已迫, 率普之哀, 遠近惟均. 伏惟聖上追慕靡逮之痛, 益復何堪? 臣等, 俱以下土賤士, 倥侗顓蒙, 窅無知識. 而幸蒙祖宗朝培養之澤, 所慕者孔聖之遺法, 所服者春秋之大義. 槪嘗聞君臣之義, 經緯乎天地, 彝倫之敍, 典則乎家國, 國而無此, 則中夏而夷裔, 人而無此, 冠裳而禽犢也. 故臣等, 目見三聖之誣衊罔極, 而尙未昭雪, 群凶之首領得保, 而晏然偃息, 三司之連章累牘, 大臣之苦口力爭, 徒爲殿下之空談, 而未聞典刑之昭揭. 臣等嘗與村童野老, 莫不推胸而叩心, 扼腕而抹血, 誓不與此賊, 共載一天, 相與荷擔裹足, 瀝血封章, 以冀天心之亟回, 王法之快伸矣. 及承聖批, 兪音邈然, 臣等相顧失色, 魄越神散, 寧欲碎首闕下, 溘然無知, 而將以刻痛抑鬰之忱, 更陳前疏未盡之意, 敢此瀆擾於宸嚴之下, 極涉猥越, 死罪死罪. 而但此賊未討之前, 則三聖之誣自如, 三聖之誣自如, 則臣等之死生禍福, 固不足恤, 而此臣等所以刳剔肝血, 呼號而不知止也. 惟聖明, 恕其狂僭愚妄之言, 而小垂察焉. 噫嘻, 自殿下位儲之後, 無論上下貴賤, 街童市卒, 苟非病風喪性, 有一分人心者, 皆莫不歡忻鼓舞曰, 今我邸下, 肅廟之次嫡, 今王之介弟, 宗社之慶, 無不頌抃, 仁孝之德, 無不愛戴. 而獨彼名義之罪人, 尙運之子鳳輝, 始懷不愜之心, 敢忌已定之位, 乃以驚遑憂惑等語, 恣意動搖, 不少顧藉, 有若殿下之當初位儲, 大咈渠輩之所望者然. 噫嘻痛矣. 渠輩之平日私相揣靡, 潛爲謀劃於日後之計者, 雖未知其翹首於何處, 屬意於何地, 而心有所不堪, 敢以此等凶悖之說, 先試於章奏之間, 上以抵隙於先大王孔懷之至情, 下以疑亂於八方之人心. 噫嘻痛矣. 其所以驚遑者, 驚心不遑之謂也, 憂惑者, 憂深疑惑之謂也. 惟我大行大王, 親奉慈聖之手敎, 克定宗社之大計, 則匕鬯之主, 國家之福, 只係於殿下一身而已. 而他不敢可議, 則驚心而不遑者, 顧何事也? 憂深而疑惑者, 抑何心也? 其凶謀逆情, 必有所由, 而繼起之禍, 其孰先釀? 此與踵袞·貞之泰耉所謂, 冒嫌出見, 豈敢安於心等說, 同一不軌之將心也? 然則其糾締和應, 經營危逼者, 耉·輝乃其始發之巨賊也. 可勝痛哉, 可勝痛哉. 自是之後, 凶宦妖婢, 內外影從, 巨賊之凶謀, 手脚盡露, 殿下之危禍, 朝暮且急, 半夜蒼黃, 前星之瑞彩將晦, 离筵引接, 蛟睫之悲淚難禁. 逆謀之慘毒, 已著於除去之敎, 禍機之促迫, 亦想於出閤之命, 則其爛熳排布, 暗密擊去之計, 罔非此輩之設施, 則慈聖諺敎之格而還納, 肅廟特敎之慢不擧行者, 乃是耉·恒輩, 着手他日之計也. 宗社之至今綿祚, 殿下之得有是日, 莫非我慈聖至慈之恩, 先大王至愛之德, 則論厥凶逆, 實是神人之所共憤, 玉法之所難貸. 而尤可切痛者, 兩賊婢之速令自斃, 二凶宦之直請正刑, 惟恐端緖之或露, 以售滅跡之巧計. 古今天下, 寧有如此之凶逆乎? 嗚呼? 凶圖旣泄, 假手無地, 則封豕之突, 沙蜮之毒, 宜無所不至矣. 此虎龍所以繼發也. 噫嘻痛矣. 其所上變, 出於奏請使先來入京之翌日, 敢以世弟二字, 揷入於凶書之中, 一以眩惑於大行朝之心, 一以慘誣於我殿下之身, 顯有失望於彼中之竣事者然. 雖以其時下敎觀之, 爲予惡名, 與冬間倍蓰, 仍又下辭位之敎, 則其爲家國之大變, 實千古載籍之所無. 而使我至孝至悌之殿下, 抱此窮天極地之惡名, 而至于今未洗, 則此實百世宗社之深恥, 億萬生靈之至痛, 而不但爲殿下一身之私累. 言之及此, 不覺心膽之俱裂, 尙忍言哉, 尙忍言哉. 嗚呼, 凶謀之主張者, 耉·輝·恒賊, 而七賊儉·虎, 不過爪牙而止耳. 臣等竊意殿下於嗣服之初, 先下十行哀痛之敎, 使之亟治群賊覈其奸情, 以刷殿下未洗之恥, 又擇臣民上下之疑, 然後始乃赫然臨朝誕告中外, 致令一國之愚夫愚婦, 曉然知凶逆輩, 積久釀成之禍, 而咸仰日月之光明, 無復有一點靉霴, 則大聖人前後處患之道, 可謂出尋常萬萬, 而宗社臣民之慶, 實有孚於殿下始履震邸之日也. 惟其如是故, 逖矣南土, 控手祝天, 耿耿焉不弛, 悒悒焉靡定, 日夜駢首, 北望城闕, 思欲耳剽於殿下始初之大處分, 而終莫之聞, 未免爲勉從不愜之群情, 强捼瞛目之諸賊. 臣等竊不敢知殿下於新喪哀疚之中, 慮有所未暇而然耶? 抑殿下, 以至大至寬之盛德, 雖已備嘗艱險, 飽經危辱, 而不欲形諸辭氣, 隱忍不發之致耶? 鏡·虎之親臨鞫治, 雖因李鳳鳴之抗憤陳疏, 而徒增亂嚷之醜辱, 未覈同情之逆謀, 又失處斬之所, 莫施當刑之律, 則殿下之被誣, 更加一層, 先朝之典章, 徒歸文具, 而只使元惡, 賈市鏡·虎兩賊之恩, 而聚首相賀, 偃然自在. 臣等未知殿下之辱, 雪歟, 不雪歟, 春秋之法, 行歟, 不行歟. 此一國臣民之所以尤不勝痛恨者. 嗚呼痛矣. 恕敎疏之尤爲叵測也. 渠輩所謂行藥之人, 勒謂之金姓宮人, 乃敢陳章而倡說曰, 此賊供奉已久, 親於殿下之身. 噫, 其視大行朝宮中, 若無人焉. 而其遣辭之陰慘, 有不可測, 則殿下固宜惕然於斯, 懍然於斯, 速令鞫訊, 明正其罪, 而反忤前後之言者, 或拒之以威怒, 使不敢復論厥罪, 王府之匀石, 終無可施之地, 臣竊慨然. 而在廷之臣, 亦無一人敢言者, 末後請鞫恕敎之啓, 草草說去, 僅僅塞責. 如是而其可望國賊之盡討, 王法之必伸? 至於光·億輩, 貫盈之罪, 已悉於合辭庭請之啓, 而館學已言之, 臣等亦陳之, 更不必覼縷. 而若其背肅廟寵擢之恩, 而怨懟次骨. 逮肅廟疾漸之時, 而不參候班, 至如丙申秋申球一疏之後, 肅廟處分, 尤爲光明正大, 貽燕之謨, 毖後之策, 堅如金石, 炳若日星, 逈出千百代帝王, 則爲(爲)肅廟之臣者, 所當遵而勿失, 守而不撓, 而光賊, 乃敢謂膚受之讒, 一切變易, 有若報復私讐者然. 噫, 君臣猶父子, 今有人, 視其父如仇, 而不顧死生之際. 甚至於其父生前之大事業, 謂之不是, 而譏議之改易之, 則賊子也, 敗子也. 天理滅矣, 人道絶矣. 臣等未知殿下於此等賊子敗子, 其將誅之耶, 生之耶. 惟彼光佐之仇肅廟, 背肅廟, 誣肅廟, 以膚受云者, 已是覆載間極惡大罪. 而其於羽翼鏡·虎之凶賊, 錄其勳, 償其功者, 罔非出於謀害我殿下, 而亂亡我宗社, 將心中做出來. 至若牢諱大行王之疾, 使外人莫得以知之. 及至大漸之日, 猶不設侍藥廳, 而上自諸宰, 下至庶僚, 終莫有焦遑奔走之色. 在家爛宿, 日高始起, 此莫非欲諱辛丑後, 渠輩挾凶宦爛熳行凶之計. 而有若先大王, 素無疾患, 而猝然上僊者然, 此億賊所謂, 那知半夜之間, 遽承憑几之音, 十二字, 同一罔測之凶肚, 則其他凶言悖說, 安知非兩賊之粧出也耶? 嗚呼, 是月也, 乃我國上下臣民之讐月也. 歲月遒遷, 喬山草宿, 追念昔年, 哀痛倍切. 伏想我殿下追慕如割之痛, 有難自抑, 則唯此兩賊, 實是肅廟之逆, 大行之賊. 我殿下, 以出天之孝, 靡逮之痛, 於此兩賊, 豈不以三尺之典, 施之於此時也哉? 如此則我殿下, 孝悌之德, 尤益光明, 而兩朝陟降之靈, 想必悅豫於冥冥之中矣. 景福之潛周, 宗姚之奠安, 將自此基也. 何憂乎雨暘之不若, 災咎之荐酷乎? 嗚呼, 彝倫, 國家維持之本也, 憲章, 祖宗御世之柄也. 百凶之百計鍜鍊, 日夜經營者, 若非誣我兩聖則謀危我殿下, 罪名之狼藉如此, 逆節之彰露若此, 三綱淪矣, 九法斁矣. 凡有血氣者, 雖食其肉寢其皮, 猶不足以雪其憤. 而獨殿下覆燾之營護之, 有若微眚簿過者然. 惡如耉·恒, 而追削而止, 逆如鳳輝, 而竄配而止, 惟彼光·億輩, 合被重誅者, 竝令假息於穹壤之間. 古今天下, 安有身犯惡逆, 而削職竄配者乎? 亦安有罪通天地, 而自在其家者乎? 臣等, 未聞滅綱紀, 而人國之不亡者, 亦未聞壞刑法而邦運之寧長者. 我祖宗傳守之綱紀, 殿下欲滅之, 我國家遵行之刑法, 殿下已壞之. 噫, 吾東方重名分·崇禮義之邦, 無復有君臣之義, 尊卑之分, 而將不免左衽之俗. 臣等, 竊不敢知殿下有何一分愛惜於如彼之惡逆大罪, 而使我三百年洪基, 將至於覆亡而莫之或悟耶? 噫, 春秋之法, 亂臣賊子, 人得而誅之. 苟有一分秉彝之心者, 莫不奔〈走〉號泣, 沐浴請討, 則在殿下勵衰俗重節義之道, 不拘其言之擇與不擇, 唯當優容寬假之不暇, 而京外多士之抗憤陳疏, 及至於大臣之力請, 臺臣之面爭, 或有激慨之言, 則輒示厭薄之意, 以爲鉗制之資, 此實殿下之過也. 臣等, 未知殿下於存養之工, 義理之辨, 抑有所未盡而然耶. 是故, 今日在廷之臣, 皆以討復之正論, 視若陷身之機穽, 媕婀成習, 顧瞻是事. 上自大臣, 下至三司, 或疏或啓, 不過循例塞責, 而未聞有誠心開陳, 剖晣義理, 期於準請, 如古直臣折檻牽裾之風. 徒使時日玩愒, 大論遷就, 此臣等, 日夜憤惋痛哭之不足者也. 今日朝廷, 其可謂有人乎哉? 臣等忠憤所激, 言不知裁, 死罪死罪. 而只痛國賊之尙未討, 聖誣之尙未雪, 敢冒鈇鉞, 更此瀆撓於國祥已迫, 聖慕彌極之時, 以冀王法之必伸. 伏願殿下, 廓揮乾斷, 亟斬諸賊之頭, 一以慰兩聖在天之靈, 一以刷臣民共戴之讐, 則宗社幸甚. 殿下若以此輩, 謂非逆, 而臣言謂誣陷, 則亟治臣等欺君罔上之罪, 以快群凶之心, 則臣等, 生亦苟矣, 死猶榮矣. 臣等, 無任瞻天望聖, 激切懇祝之至, 謹昧死以聞. 答曰, 省疏具悉. 玆事, 前後筵席及批旨, 悉喻予意. 更何多言? 而至於翹首屬意等說, 便同急書, 爾等誦法聖賢, 何忍發此言? 勿復層激之論, 退修孔門之業. 疏錄, 疏頭幼學李道章·羅學淳·郭景斗·李洙, 進士成淑, 幼學郭垕·兪禹相·辛景馥·金聖仁·蔣德鄰·成翊昌·李希昌·成集昌·閔友賜·李希洛·李希夔·李坦·金重器·曺孟明·蔣碩垕·金重成·李墰·李希亮·李培·辛景奭·金聖佑·辛岌·辛嶖·辛崑·兪夢相·金允泰·郭來涵·盧龍甲·兪鼎相·裵昌錫·芮達新·芮德新·朴重一·閔友參·閔友商·金華世·金履世·金燦世·金宇重·金元重·金重鼎·金重白·朴思咸·李埰·李㙋·李載郁·孫命大·郭萬澤·孫慶始·孫尙訥·朴胤宗·朴胤文·朴胤采·蔣德純·河得一·河希一·蔣德昇·蔣碩豪·李希參·李希尹·李安仁·李宅仁·呂柱·黃演·黃鍾古·黃潝·李泰年·李泰運·許楷·李油然·申命增·李鳳儀·申命徴·金弘道·張志恒·郭萬紀·李德祖·崔柱廷·金啓商·都萬封·金之𨥭·金之欽·進士李壽海, 幼學金之鎰·成弘績·崔嵂·崔麟瑞·崔龜瑞·崔垕錫·崔弘錫·申鎭久·兪彦經·成爾漢·成爾淳·成爾混·朴守謹·成爾沆·尹商霖·成爾澯·成憲柱·成漢柱·成爾濂·金弘國·金弘寶·金弘毅·尹得鼎·申鎭宅·朴聖規·朴聖瑞·朴就章·鄭重泰·尹大遇·李廣淵·李廣規·朴玄齡·李道恒·李道升·金義遂·鄭元燮·郭時在·閔重錫·朴思亮·張大和·張大濟·張大垕·蔡時欽·南KC10438·蔡命千·蔡命弼·蔡命協·蔡命顯·申光寅·申鎭經·南道軾·南道輶·南道轍·南道輧·南道輔·南道𨎩·南道輅·蔡遇·蔡命蓍·蔡命海·蔡命耉·李齊杜·蔡興一·金璟·蔡時鍵·蔡膺禎·申光佐·申光儁·申光震·申楷·申鎭元·申鎭周·申光顔·申光國·蔡亨運·李克謙·李撝謙·金銑·羅學濟·鄭林華·羅學謙·羅學龍·金弼漢·金翊漢·金萬敵·鄭栻·羅學成·尹和彦·朴鳳休·朴始華·朴有華·李翊壽·李聖斗·李萬齡·李匡憲·李匡尹·鄭榮新·都命夔·李夏埴·李德一·李德潤·金尙仁·慮大澲·盧大沃·成夏宗·盧大潾·盧鼎甲·權萬雄·盧大淇·權萬載·盧鉉甲·金重世·曺夏鳳·孫命性·金重剛·盧繼淵·成命昌·鄭胤玉·曺世璘·曺漢瑞·曺翊進·朴衡齡·朴益齡·朴聃齡·沈致賢·金麟壽·李錫玄·沈鍵·韓弘緖·蔣元起·蔣再玩·魚漢游·鄭時鼎·鄭重泰·鄭泰周·鄭聖周·鄭時旭·韓泰恒·徐道璿·郭垕世·姜益溥·金致重·鄭大復·李益堅·鄭應奎·李萬枝·曺夏迪·權大任·李瑜·金宇兌·李熙元·姜東翰·李星大·李寶·柳萬禧·李世玹·曺聖夏·宋商輔·柳萬春·李亘三·李台祥·柳命彩·崔震泰·李茂松·柳東彩·李景春·曺澂·曺又鱗·姜聖構·裵徵海·尹遇天·柳泰垕·尹時佐·姜世德·金河·崔鳳擧·裵一經·郭在新·金慶鳴·羅學程·郭來甲·朴來泰·郭萬元·郭命大·郭景仁·蔡夢翼·羅學道·金鳴國·郭景軒·金夏重·康萬紀·金聖寶·盧大演·金昉·朴聖規·金懲·禹舜臣·河瑞禹·李命新·徐瑀·禹惟德·盧振河, 進士蔡命寶·柳錫祺·姜景烈·徐元擧·宋來白·金泰振·李慶始·朴東望·柳世觀·鄭潗·張東垕·朴聖徵·具重履·李極天·李馨春·金瓚·李長春·禹洪受·白龍成·禹洪標·具鼎履·白龜成·禹滿疇·徐洛·朴亮采·尹朝彦·朴鳳祥·朴鳳采·朴始陽·朴時泰·朴垕一·李海壽·李恒壽·李暹·李千齡·李匡周·鄭昌圭·都命時·都命恒·李夏培·李德涵·李德淵·盧碩恒·曺時甲·成大有·孫命有·孫命天·李KC00902·朴聖時·權萬度·金重來·張齊賢·曺翊瑞·鄭孝玉·郭來涵·朴震豪·河應三, 進士成德懲·李萬春·成煥·許瑨·楊期春·曺淑·李希元·朴泰齡·沈龜賢·金麟壽·李亨普·李希禎·韓弘弼·玄禹璋·蔣元晉·羅學海·徐崙·鄭益周·韓泰有·楊大咸·徐崶·李仁紀·姜錫禔·洪遂海·金昌重·曺瀅·李萬昌·李天極·李天杓·曺夏彦·柳德昇·姜大奇·郭師徵·郭漢徵·崔鵬瑞·柳漢曄·崔鳳瑞·柳檉·崔龍瑞·權壽武·李后杭·權㯳·姜聖和·姜太古·權萬宜·申德KC02009·曺世虎·權壽大·曺世鳳·崔達世·黃元吉·金重三·黃有厚·李益三·韓益濟·李仁俊·全琛·禹洪晢·金昌益·宋碩徵, 進士李益KC04561·全昌碩·崔弘錫·宋逸徵·趙光璧·尹尙徵·李相華·崔龍瑞·禹洪紀·朴尙彩.

영조 영조 1년 (1725년 雍正(淸/世宗) 3년 영조 1년 8월 영조 1년 8월 23일

승정원일기 599책 (탈초본 32책) 영조 1년 8월 23일 정해[무자] 20/21 기사 1725년 雍正(淸/世宗) 3년金榦에게 다시 傳諭한 결과를 보고하는 宋秀衡의 계

○ 宋秀衡, 又啓曰, 臣敬奉聖批, 更爲傳諭于前贊善金榦處. 則以爲, 臣曲被聖念, 特解職名, 感祝洪恩, 惶隕無地. 臣雖有萬分難進之端, 今何敢以難進爲辭, 雖有疾病之委頓, 亦何敢以疾病爲辭? 而第收還近侍之請, 猶未蒙殿下之恕諒, 臣誠抑塞失圖, 不知所達. 史官承命相守, 動輒隨之, 此尤臣萬萬悶悚者也. 在臣分義, 固宜他不暇計, 竭蹶趨承, 而史官未還之前, 終難冒進. 且今日勢已晩, 明當早詣闕下, 以俟處分, 懇乞先收偕來之命, 以安微分, 不勝萬幸云矣. 儒臣旣有明日造朝之意, 深以臣之連日相守爲不安, 而臣旣承偕來之命, 姑爲仍留之意, 敢啓. 傳曰, 明日入來, 先爲入來.

영조 영조 1년 (1725년 雍正(淸/世宗) 3년 영조 1년 8월 영조 1년 8월 24일

승정원일기 599책 (탈초본 32책) 영조 1년 8월 24일 무자[기축] 18/24 기사 1725년 雍正(淸/世宗) 3년金榦에게 傳諭한 결과를 보고하는 宋秀衡의 계

○ 記事官宋秀衡啓曰, 臣承命馳往于贊善金榦處, 傳宣聖諭, 則以爲, 臣於朝者入對之時, 迫於聖敎之敦勉, 倉卒之間, 未及仔細商量, 以入參內班之意, 有所仰達矣. 退而思之, 顧此還授講筵之職, 是臣之從前力辭者, 終不敢以萬萬匪據之職, 冒沒出肅. 且臣眩病, 越添於罷對之後, 亦無出入闕庭之望, 方欲隨參於闕外散班矣. 不意聖上, 於哀疚之中, 又有此勤諭, 誠不勝惶隕, 而臣之情病, 如右所陳, 不得祗承, 伏地俟罪云矣, 敢啓.

영조 영조 1년 (1725년 雍正(淸/世宗) 3년 영조 1년 8월 영조 1년 8월 28일

승정원일기 599책 (탈초본 32책) 영조 1년 8월 28일 임진[계사] 28/34 기사 1725년 雍正(淸/世宗) 3년노병으로 직무를 감당할 수 없으므로 遞職해 줄 것을 청하는 權𢜫의 상소

○ 判尹權𢜫疏曰, 伏以臣, 病伏鄕廬, 作一未冷之屍, 每承恩諭, 惶悶欲死. 荏苒之頃, 奄値國練, 强策病軀, 擔舁作行. 行到數日程, 添得吐瀉之症, 眞元大陷, 奄奄若絶, 多般調治, 寸寸前進, 僅得來伏私次, 而病情添劇, 脚部拘攣, 咫尺天陛, 無望出肅, 惶隕悚縮, 罔知置身之所. 一日之內, 召牌再降, 聖諭隆重, 反復誨責, 無異慈父之詔子. 臣子分義, 不敢瞑然不動, 左右扶掖, 十顚九蹶, 忍死趨詣, 粗效臣節. 雖明日退塡丘壑, 亦豈有餘憾哉? 第念臣年已至矣, 病亦痼矣. 長臥床簀, 萬念俱灰, 從前休致之請, 實出肝血. 伏惟聖鑑, 亦必識有之矣. 噫, 七十致仕, 大防也. 自古名臣碩輔, 如非佩國安危者, 則率皆逡巡退縮, 不敢自犯於致仕之防, 所以勸一世也, 亦所礪一己廉義也. 如臣進退, 無異江海之一鳧雁, 而況自數年來, 便成癃廢之人, 精神迷罔, 言語顚錯, 兩官俱廢, 視聽全昧, 以此老病, 豈有一分供職之望哉? 況伏念, 山陵展謁, 法駕戒道, 京兆長官, 實當前導之任, 而賤疾方苦, 無路自力, 致有次官代行之擧, 臨時變通, 雖有前例, 臣罪尤萬萬矣. 伏乞聖慈, 俯賜怜察, 特遞臣京兆之任, 俾以軍銜, 一趨文石, 則臣當俟得少間, 入瞻威顔, 以效區區犬馬之誠. 臣無任屛營祈懇之至, 謹昧死以聞. 答曰, 省疏具悉. 卿勿過辭, 安意行公.

영조 영조 1년 (1725년 雍正(淸/世宗) 3년 영조 1년 8월 영조 1년 8월 28일

승정원일기 599책 (탈초본 32책) 영조 1년 8월 28일 임진[계사] 29/34 기사 1725년 雍正(淸/世宗) 3년노쇠하여 감당할 수 없으므로 解職하고 돌아가게 해 줄 것을 청하는 金榦의 상소

○ 副司直金榦疏曰, 伏以光陰駟疾, 練事奄過, 伏惟我殿下, 追慕號痛, 何可堪抑? 仍竊伏念, 臣前後所叨恩眷, 無非臣不可堪當者, 而至於贊善之職, 尤爲萬萬不似, 此臣所以終始力辭, 不敢冒進者也. 幸賴聖明, 俯諒危悃, 快許鐫改, 使之入來, 聖恩至此, 無以復加. 臣於是, 不顧私義, 不計衰病, 敢以陋賤之質, 得汚蠖濩之地, 身近耿光, 手惹天香, 威顔咫尺, 玉音溫諄, 其所以終始勉留之意, 至懇至切, 不啻若慈父之敎愛子, 恩榮極矣, 分義伸矣. 臣雖退死丘壑, 無所憾恨. 第入對之時, 聖明復授以講院舊職, 又令入參內庭祭班, 敦勉之敎, 縷縷諄複. 臣意以爲, 講職固從前自劃之任, 而祭班, 是臣子追慕之所, 彼此事件, 以不相關故, 乃以入參之意, 有所仰對, 實不知不謝其職, 則不入內庭之例也. 倉卒之際, 遂有此誤對, 退而思之, 則終難以匪據之職, 冒沒出肅, 故擬參於闕外散班矣. 夜深臨祭之時, 近侍再臨, 責以面諾之語, 諭以誠實之意, 事迫時急, 難容累瀆, 冒昧趨進, 祗赴嚴命. 然終不敢以職名自居, 只以初付軍銜, 入參西班而退, 格例之違越, 處義之矛盾, 至此而極矣. 疎謬之失, 已著於初見君父之日, 惶悚愧怍, 迄不自已. 臣旣以難冒辭命, 而今復以是職應命, 則揆以事理, 寧有是哉? 臣若迫於嚴命, 惟以趨承爲恭, 則是臣, 不以誠實, 事殿下也. 殿下旣許遞職入侍, 而隔宵之間, 復以是職責臣, 則是殿下, 亦不以誠實, 待臣也. 況臣空疎無用, 衰病昏耗之狀, 雖頃刻酬酢之間, 伏想殿下, 已爲洞燭而無餘. 儻蒙聖明, 俯賜矜諒, 解其職名, 許其退歸, 則是亦天地父母, 終始生成之德也. 且臣, 强疾參祭, 終宵處冷, 素患疝眩二症, 一倍添劇. 今番園陵行幸之時, 又不得祗迎於路次, 人臣分義, 果安在哉? 頹臥旅舍, 殘喘如縷, 如或遲留數日, 症勢加重, 人事難期, 一朝溘然, 則不惟臣見譏於有識, 抑亦必爲貽累於淸朝矣. 伏枕委呻, 百爾思量, 一歸字外, 無他善策, 聖恩至重, 而無一報答, 君命至嚴, 而終未祗承, 臣罪至此, 不可勝贖矣. 擔舁病軀, 將尋歸路, 瞻望象魏, 心魂飛越, 伏地涕泣, 不知所達. 臣無任激切屛營, 俯伏俟罪之至, 謹昧死以聞. 答曰, 省疏具悉卿懇. 向日筵席, 暫對卿面, 耿耿之心, 奚嘗少弛? 留京幾日, 尋章欲還, 愕然之極, 無以爲諭. 日昨面諭, 卿豈不念, 而如是邁邁? 且後日入侍丁寧言之, 則今若不欲更見, 遽尋鄕路, 情志之不相孚, 一至〈此〉哉? 玆遣入侍史官, 諭予惓惓之意, 而亦有面諭之事, 卿其須體至意, 與之偕入.

영조 영조 1년 (1725년 雍正(淸/世宗) 3년 영조 1년 8월 영조 1년 8월 28일

승정원일기 599책 (탈초본 32책) 영조 1년 8월 28일 임진[계사] 30/34 기사 1725년 雍正(淸/世宗) 3년情勢 때문에 지체할 수 없어 곧장 하향하였으므로 治罪하고 削職해 줄 것을 청하는 尹鳳朝의 상소

○ 副提學尹鳳朝疏曰, 伏以臣, 情勢危苦, 屛蟄田野, 不敢爲向邇京輦之計, 矧復束帶結綬, 得廁恒人乎? 只以練事已迫, 不忍退伏, 擬赴闕外之班, 粗伸臣子之痛, 而誠不意, 題主官之任, 遽縻於祀事隔宵之日, 事勢已急, 轉動無路, 特召三降, 誨諭荐至. 愚迷之性, 豈不知抵死執守, 爲合私義, 而上下相持, 時限奄迫, 更漏頻下, 班序咸綴, 齋室之駕, 亦已動矣. 到此地頭, 他不暇念, 終未免冒昧肅命, 入參執事之列, 永負初心, 顧慙周行. 退而自省, 顔眉莫擧, 王式之自悔其來, 卽臣今日之心也. 然區區私意, 自以爲臣之黽勉應命, 只爲任事之嚴重, 不敢逃遁而已. 至於本職之因仍冒據, 萬無此理. 臣若以此, 便爲進身之階, 輒敢爲盤礴榮路之計, 則其頑鄙慝詬, 曾賤夫之不若矣. 臣雖無狀, 何忍爲此? 然則臣之卽今情勢, 不宜遲滯, 而決意辭去, 私義當然. 至於打乖徑情之罪, 則有不敢辭避, 聖明雖欲曲恕, 臣何敢倖免? 玆敢悉暴血懇, 仰干天誅, 而不敢少淹, 出國門回望象魏, 汗淚俱下, 臣罪至此, 尤萬萬難贖. 伏乞聖明, 亟命有司, 治臣徑自下鄕之罪, 以警具僚, 仍命削臣職名, 無復檢擧, 以遂臣私義, 千萬至幸. 臣無任屛營祈懇之至, 謹昧死以聞. 答曰, 省疏具悉. 爾勿過辭, 上來察職.

영조 영조 1년 (1725년 雍正(淸/世宗) 3년 영조 1년 8월 영조 1년 8월 28일

승정원일기 599책 (탈초본 32책) 영조 1년 8월 28일 임진[계사] 31/34 기사 1725년 雍正(淸/世宗) 3년학문과 재능이 부족하고 신병이 있으므로 遞職해 줄 것을 청하는 朴弼周의 상소

○ 前永柔縣令朴弼周疏曰, 伏以歲月往矣, 轉頭之頃, 先王練日奄屆. 伏惟聖上, 追慕如新, 摧痛曷極? 疎遠小臣, 第不勝瞻望悲咽之至. 臣於春間, 猥被別諭宣召, 命之出入經筵, 具疏自暴其萬萬不敢當之狀, 批旨過隆, 不賜允許, 而至以贊余元良爲諭, 則又是特及於所辭之外者, 臣且驚且惑, 莫省其故. 旣不合昧然奉受, 若自堪承, 又不敢犯分輒瀆, 復形辭避, 含恩畏義, 只有泯默屛藏. 玆於千萬意外, 又辱朝廷收錄, 授臣以掌憲之職, 臣聞命震悚, 益無所措. 臣竊以宰相而任經濟, 臺閣而論是非, 佐人主爲治者, 要不出此二道而已. 蓋以官方之常體言之乎, 則小大相承, 卑高相臨, 臺閣之視宰相, 固爲有間矣. 然而以言爲職, 獻替可否, 與彼行其道者, 相須而互濟, 其任之重, 而責之難塞也. 誠有如宋臣歐陽脩所論者, 夫惟如是. 故凡職於此者, 雖以渺然後進, 新造朝端, 而立殿陛, 諍論闕失, 正色直辭, 風裁凜然, 人主之所以竦動而聽納之者, 比宰相, 無少讓焉. 歷代有國, 蓋莫不然, 而粵稽我朝, 其制愈備, 設置兩司, 其官之多, 至於十數. 一皆以公議付之, 位無尊卑, 均之爲主上耳目. 至若風憲之臣, 則就中, 又把握紀綱, 表正風俗, 不專效一職一能, 而於凡國家事, 無不與有責焉. 誠以不若是, 則委寄不摯, 言路不闢, 不足以格王正事, 爲之任故也. 由是職而求是人, 必其克堪者然後, 方有以處之. 故雖在夫科第平進之流, 率亦兢兢致謹於注授之際, 間或不拘常格, 拔用草野之士, 而是則事體希闊, 擧措重大, 非苟有德有學, 屬一世人望者, 莫宜居之. 其難之又難, 愼而又愼者, 尤可知已. 今於嗣服初載, 政化維新, 萬人拭目, 一世聳聽, 其所關係, 非他時比也, 而乃於何處, 討得如臣之朽弊無用一病物, 充數擬差, 不少考察, 此其爲笑於當時, 貽譏於後世者, 非假臣一二談也. 蓋臣以學術則全然假名, 而無一日用力之事, 以疾病則濱於死亡, 而有朝夕難保之形, 直是昏昏奄奄, 一切放倒. 以若人物, 叨若職名, 其不近不似, 奚特爲千萬而已哉? 流離栖屑, 疾狀益劇, 亦不能鋪排說話以拯. 臣癃陋之實, 而然此至懇, 出於心肝, 誠無不感, 豈必在多? 伏願聖明, 深惟臺體之至重, 俯察微臣之癈疾, 亟許遞臣職名, 得無拘係, 任便調息, 公私不勝幸甚. 臣無任瞻天望闕激切祈懇之至, 謹昧死以聞. 答曰, 省疏具悉爾懇. 爾勿過辭, 從速上來, 以副至意.

영조 영조 1년 (1725년 雍正(淸/世宗) 3년 영조 1년 8월 영조 1년 8월 29일

승정원일기 599책 (탈초본 32책) 영조 1년 8월 29일 계사[갑오] 15/16 기사 1725년 雍正(淸/世宗) 3년職任을 改正해 줄 것과 李眞儉의 비난을 받은 부친 任泂의 결백을 판정해 줄 것을 청하는 任徵夏의 상소

○ 正言任徵夏疏曰, 伏以日月不居, 先大王練事奄過, 園陵展省之禮纔訖. 伏惟我殿下追慕之懷, 尤何以自抑? 臣賦命偏奇, 遭時不幸, 出身於聖考末年, 未及自效於盛時, 逮我先王, 示以不棄, 而臣適有拘礙, 不敢爲從仕之計, 居未久, 獲戾于天, 臣父奄棄其孤, 未祥而臣母繼而逝, 私喪未畢, 而又遭攀髯之痛, 五六年間, 重罹險釁, 頓無生意. 伏自思念, 出而不得有爲於當世, 入而不得爲養於二親, 忠孝兩失, 公私俱恨. 若臣者, 實天地間窮人, 而無所歸者也. 一縷不泯, 喪制遽終, 惟瞻依松楸, 以畢餘生, 是臣之願也. 不意朝廷, 猶且記有之, 春坊召命, 未及趨承, 薇垣新除, 又隨其後, 官吏纔宣有旨, 驛騎已候于門, 恩榮所及, 里巷喧傳, 枯枿生春, 未足喩其光華. 但孤露之餘, 誰與爲悅, 方寸已亂, 何以事君? 臣於此, 以首頓地, 只有血淚而已. 臣於其始, 自知不稱於諫官, 陳章申懇, 付之縣道, 因移見職, 格而不達, 及承新命, 則居然國練, 已迫矣. 臣不得旋踵, 卽起赴召, 夕而入城, 朝而肅命, 偃然入參于祭班, 又復陪從於陵幸. 顧此所叨何等職責, 而率爾出脚, 若固有之, 人之嗤點, 其謂斯何? 方今大明高臨, 萬物咸覩, 風采丕變, 治道方興, 士生斯世, 孰不引領彈冠, 思欲一試其平生所學哉? 苟使臣, 稍有尺寸之長, 可以需當世之用者, 其何敢逡巡退步, 以自負千載之一時乎? 顧臣本來伎倆, 不過剽竊字句, 徼幸科名, 而若夫士君子所以事君之道, 未嘗經緯於胸中. 臣以是平居對人, 不敢開口論當世事, 其所自期, 惟沾微祿, 以養親而已. 今則二親, 又不待矣, 尙何爲哉? 雖微官末職, 臣亦心無樂焉. 況此言議之地, 臣未嘗自期, 雖朝廷, 亦何所取於臣哉? 臣聞諸故老長者, 古者用人之方, 蓋不如今日之無難, 苟非地望自別, 才具素著者, 必屢試於百執事之任, 知其有可取之實然後, 擧而擬之侍從之列, 其愼重, 固宜如是. 今臣出身雖久, 資歷甚淺, 上而未嘗受知於君上, 下而無所見信於儕友. 今乃猝然假之以華銜, 責之以重任, 何其易也? 銓曹不顧公議而混擬之, 主上不識何狀〈而〉漫點之, 臣又不量己分而冒當之, 天下, 寧有是理? 臣雖不肖, 不忍爲汶汶也. 且臣, 跧伏窮鄕, 無所聞見, 而只以符驗之著於外者, 妄自揣度, 知今日言責之難也. 天下之事, 罔不在厥初, 今非殿下之一大初乎? 然而天心猶有所不豫, 民志猶有所不固, 義理猶有所不明, 風俗猶有所不正, 此其根本, 必有受病處矣. 雖使有才識素見信者居是任, 亦必茫然不知先下手處. 況如臣空疏蔑裂, 又未嘗經歷者, 雖欲效其愚忠, 將何以中其肯綮, 而有所補益哉? 臣聞命以來, 晝夜思度, 審其去就, 已明矣. 日昨肅命, 只欲少伸情禮而已, 非爲仍冒其職之計. 連値齋戒, 今始露章自處, 而若其草土餘生, 殘疾枯槁, 不堪供職之狀, 臣亦不暇自陳. 伏乞聖明, 俯察實狀, 特命改正, 以重官方, 以安私分焉. 抑臣有私心之萬萬痛迫者, 不得不疾聲號籲於仁愛之天. 惟聖明哀矜而照察焉. 向者凶黨之構殺臣從叔父贈持平臣任敞也, 本來虛無, 無可爲證, 則乃於題外, 艱辛拈得新案, 以臣故, 知事臣弘望疏語, 引以證之曰, 雖以其叔疏觀之云云, 噫嘻, 甚矣. 是何言也? 蓋此手段, 實自庚子冬眞儉疏中出來, 而眞儉之所以爲此者, 亦有由焉. 粵自大喪以後, 凶黨乘時闖起, 思欲一逞重茂, 嘗試於卒哭之日, 進·潝迭出於數日之內, 禍機已發, 莫保朝夕, 人心洶洶, 位著殆空, 而臣父故執義臣泂, 適在臺地, 挺身立脚, 不少沮縮, 隨事論斥, 以折其牙角. 於是凶黨, 必欲先除臣父, 而眞儉之疏出矣. 本事委折, 俱在臣父其時對辨之疏, 臣誦[請]泣而誦之, 其疏曰, 頃年臣從兄敞之被配也, 臣父適於辭疏之末, 略及不安之意. 其疏曰, 家姪敞, 以怪妄之疏, 得罪朝廷, 至於編配, 臣卽馬援之罪人也. 蓋漢臣馬援戒兄子, 勿言時事, 故臣父自謂不能檢飭子姪, 乃有此妄言之失而已. 今眞儉乃曰, 恐禍及己, 陳章首實, 隱然欲以叔證姪. 臣父原疏, 載在日記, 今可考驗. 未知何事爲恐禍, 何語爲首實耶? 敞之有罪無罪, 惟聖明在, 何禍之可恐? 敞疏已經登覽, 實迹無掩, 又何有自首之端, 而今乃以至親間不自安之疏, 引以爲䝱持之欛柄云云. 此則先王, 亦已照燭而開釋者也. 及夫凶黨得志之後, 凡明彝倫扶綱常者, 隨意屠戮, 則敞之一死, 固已決矣. 必欲殺之, 何患無辭, 而必以臣祖疏語證之者, 抑獨何心哉? 始也眞儉之爲此者, 其計不過爲一時逐去臣父之資, 而後來傳法者, 遂以此爲殺敞之案. 嗚呼, 悲哉. 古今天下, 安有若是之傷倫悖義者哉? 當其時凶黨, 於吾君父子兄弟之間, 猶且分而二之, 其於臣祖叔姪, 何有哉? 及今殿下, 洞察敞之冤狀, 贈職賜祭, 哀榮備至, 而獨臣祖疏語之無他, 臣父見嫉之本末, 雖聖明, 何由燭之? 今臣苟延殘喘, 復叨恩命, 追念往事, 一倍痛心, 爲人子孫, 不能暴白其父祖之心事, 將何以立於天地之間哉? 此臣所以抹血飮泣, 畢陳於辭疏之末者也. 伏乞天地父母, 曲加哀憐, 命取臣祖原疏, 一經睿覽. 如有片言半辭, 可以證成敞之罪者, 則臣願伏罔先欺君之誅. 如其不然, 則快賜昭釋, 以解後世之疑惑, 以慰死者之冤鬰, 千萬至祝. 臣無任哀痛祈懇之至, 謹昧〈死〉以聞. 答曰, 省疏具悉. 疏陳事, 取覽日記後, 當處分. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 9월 영조 1년 9월 2일

승정원일기 600책 (탈초본 32책) 영조 1년 9월 2일 병신 27/32 기사 1725년 雍正(淸/世宗) 3년적임자가 아니고 私家의 일에 대한 처분을 받지 못했으므로 解職해 줄 것을 청하는 任徵夏의 상소

○ 正言任徵夏疏曰, 伏以臣以萬萬無似之身, 忽叨萬萬不稱之職, 其不可率爾承當, 則非但臣自量已審, 抑亦同朝之所共知, 而適値國練臨迫, 不得旋踵, 赴召肅命, 無所持疑, 臣心自愧, 固不暇言, 人之嗤點, 當復如何? 日昨陳章自暴, 非同例讓, 而聖明不燭實狀, 猶靳斥退, 臣惶蹙之餘, 不能無訝惑焉. 不知聖明, 何所取於臣, 而爲此姑試之計也. 臣聞爲官擇人, 人主之大柄, 量而後入, 人臣之大節. 今殿下不知臣之爲何狀人, 而遽授以諫官之任, 苟殿下惡聞近日直截之言, 欲得儱侗蠢騃之人, 一任其含默苟容而已, 則宜乎是命之及於如臣不學無識者也, 如其不然, 則如臣者, 何以得此於聖明之世也? 臣雖不學無識, 亦嘗聞古人之緖論矣. 古之人必量其君而後, 許其身焉, 非敢愛其身也. 蓋其身見重然後, 其志可行故也. 臣仄聞近者, 殿下稍有輕視群下之意, 庶僚之出位論事者, 或斥之以自效, 臺言之不合聖心者, 輒逼迫而停論. 夫訑訑之色, 亦足以拒人於千里之外, 況殿下此擧, 不特如訑訑之色者乎? 雖然, 此豈特殿下之過也? 實群下之所自取也. 惟其不能自重, 故見輕於君上, 至於此耳. 此臣所以反復思量, 不敢容易出脚者也. 臣旣自陳實狀, 而殿下猶以例批羈縻之, 臣瞠然自失, 不知爲計. 固欲更申衷懇, 以冀早賜斥退, 而疏末所陳私家陳暴事, 尙未蒙處分, 故縮伏俟罪, 不暇言出處一節矣. 不意此際, 天牌辱臨, 臣懼其添一違慢之罪, 謹已隨詣闕外, 而臣之不可冒出之狀, 旣如上所陳. 況其處分未下之前, 無非臣俟罪之日, 其何敢進步於禁扄咫尺之地? 伏乞聖明, 察臣自量之已審, 諒臣私義之難便, 特解其職, 仍勘其罪, 以安微分, 以肅朝綱焉. 臣無任悶蹙悚慄之至, 謹昧死以聞. 答曰, 省疏具悉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 9월 영조 1년 9월 2일

승정원일기 600책 (탈초본 32책) 영조 1년 9월 2일 병신 30/32 기사 1725년 雍正(淸/世宗) 3년求言에 응하여 歲前 設賑, 鑄錢, 給災, 黃口充定의 금지 등 賦恤策과 三當革便의 試用, 朔布의 財源 마련 등에 대해 진달하는 李仁植의 상소

○ 韓山居武科及第李仁植疏曰, 伏以臣本以湖曲出身, 棄置閭閻, 優遊民間, 民之疾苦, 臣所素知, 略擧其槪, 每欲一陳於天閽, 而微賤武臣, 恨不得路矣. 何幸去臘今春, 得伏聞主上殿下, 哀此民斯, 再下求言之詔, 臣敢竭犬馬之誠, 猥進芻蕘之說. 伏願殿下, 小垂察焉. 蓋自古以來, 國家之安危, 都係於治亂, 治者, 民安之謂也, 亂者, 民怨之謂也. 是故堯·舜之民, 含哺鼓腹, 自致太平之歌, 桀·紂之民, 殫盡其財, 終致曷喪之歎. 凡爲人君者, 可不法堯·舜而懲桀·紂者哉? 於戱, 我國家三百年育養之民, 汨汨於白骨徵布及許多徭役徵族之痼弊, 蹙頞之色, 孔慘於閭閻之間, 愁怨之聲, 相續於道路之上, 是何時也? 可爲痛哭者, 非特賈生之疏也. 如許之中, 苦旱三夏, 赤地千里, 三南牛馬, 不得食生草之莖, 億兆生民, 豈可望糊口之資乎? 臣今年四十八也. 曾經乙亥·丙子之凶荒, 則畓穀, 雖爲不實, 而田穀稍實, 尙有田畓之一得, 故歲前流離之民, 幾希矣. 且癸甲丙申年, 則又是慘凶, 而亦有田穀之稍實, 故民雖飢困, 免於死亡矣. 至於今年, 則山野皆赤, 草木殆盡, 田畓穀物, 豈有所餘? 方今沿海之民, 太半流離, 而其間有軍役者, 則皆欲流丐他鄕, 持其軍服軍物, 納于官家, 而官家不受, 則棄而走者, 日漸有之. 此豈非罔涯景像者乎? 如臣之家, 比之於衆庶, 則可謂民之大者也. 所耕田畓, 以至十餘結, 而今無一石穀可收之處, 故將老率稚, 必爲歲前之飢, 其他小民, 不言可想. 三道方伯, 雖有旱災之啓達, 而九重深闕, 安知如此之實狀? 噫, 殿下旣位[卽位]初年, 道有飢殍, 則其爲不幸, 爲如何哉? 今我聖上, 爲民父母, 宜有哀痛之詔, 而尙爾寂然, 伏未知隱憂不發, 未遑暇隙而然耶? 臣於此, 不覺慨然而流涕者也. 凡爲賑貸之道, 每以春正月爲始者, 乃是例規, 而當此極凶, 若其待春賑貸, 則歲前飢死, 必無孑遺矣. 若以此爲慮, 設賑於歲前, 則各倉所儲, 必難繼恤也. 於斯二者, 實爲殿下之深憂而難處也. 臣雖愚蒙, 殿下計之, 頗有一得於斯. 伏願殿下, 不以臣卑鄙而採納焉. 大槪我國錢財, 多積於內司外營, 而以此謂之國寶者, 實爲慨然者也. 脫有兵亂, 道疏阻絶, 民不開市, 則賣錢於何處, 而以助軍糧耶? 旣不得賣, 則烹錢於鼎中, 而其可爲飯耶? 其爲錢也, 但通寶於我國, 而不爲天下之寶, 則雖有行金間楚之擧, 而他國之人, 孰肯受此錢而周旋於其間哉? 然則國家有何所關, 而藏錢於各司各營, 久而不出耶? 是故, 閭閻之間, 錢甚稀貴, 或有京商之賣錢者, 則一夫持錢, 百人爭買, 厥價勢所騰踊, 實非年豐米賤而然也. 官吏催錢, 民不能納, 則難免扣扑之刑, 故勿論價之多少, 買而納之, 此亦爲民之巨弊也. 是以年前雖得小豐, 十石之穀, 盡費於公私債八九兩錢價, 而臘前飢坐者, 太半間於閭閻, 呼庚之歎, 無異於凶年, 此不過藏錢不鑄錢之故也. 若廢用錢之道則已, 不然, 則不鑄錢, 而更伏願殿下, 明斷自決. 令各司各廳, 斯速鑄錢, 以補賑民之資, 而爲先儲置之錢, 磨練散給於沿海居民, 使自要利而食, 則庶可資生於歲前矣. 今若散給, 抑有一道焉, 何者? 凡諸沿海之邑, 雖爲赤地, 亦有一邊依山稍實之面也. 以臣之所居韓山郡言之, 則八面之中, 西北四面, 則依山稍實, 東南四面, 則被災尤甚. 由此推彼, 則沿海各邑, 到處通然, 以此分揀, 抄出其大中小戶, 大戶則給其三兩, 中戶則給其二兩, 小戶則給其一兩錢, 限歲前各自圖生, 而歲後則使各邑, 依例賑貸, 而以其新鑄錢, 添補其不足, 則庶可免顚壑之患矣. 所賑錢財還捧之道, 則待其秋成, 從其市直, 以米代捧, 磨鍊作石, 與田三稅, 一樣上納京倉, 則國有餘粟, 民得其樂. 夫如是, 則殿下歲前活民之德, 前古所無, 堯·舜復起, 何以加此? 且殿下別有軫念處, 乃田畓結給災之事也. 今年旱災, 甚於癸甲. 故非但畓穀之枯死, 田穀亦枯, 而其中豆田, 無一粒可收之處, 春間牟麥, 亦旣不實矣. 依前規不給田災, 則豈非應稅之萬萬冤枉者乎? 殿下特加恩典, 快給田災, 則新政之下, 頌聲作矣. 書曰, 民惟邦本, 本固邦寧. 伏願殿下, 以邦寧之道, 採施焉. 噫, 以殿下如保赤子之心, 旣下求治之詔, 而朝野之間, 抑未知幾箇之仰答, 而臣所以太晩封章者, 海濱遐遠之致也. 蓋鰥寡孤獨, 古聖所哀, 而當今之世, 有甚於煢獨者, 乃襁褓兒之充定軍役也. 殿下若知此間情狀, 則豈不惻然而感哉? 大抵限十五歲充定軍役者, 三百年流來之定規, 而近年以來, 法久爲弊, 生孩數月, 入於軍丁者, 八道州邑, 到處通然, 百爾思之, 實難杜弊. 伏願殿下, 特下哀痛之詔於各邑守令, 俾勿侵犯於襁褓幼稚, 則孰不激感而奉行者哉? 所謂生孩應役, 非徒守令之罪, 乃癘疫飢饉, 年年死亡, 而民物不蕃之致也. 以殿下日月之明, 豈無變通於其間也哉? 臣旣武身, 則不可以不知兵事, 自分也. 玆敢以兵事仰籲, 何以明之? 昔者, 少康振一旅之衆, 能誅寒促之萬軍, 謝玄以三萬之兵, 能蹴符堅之百萬. 然則兵家之勝敗, 都在於將才之賢否, 而不在於士卒之多寡, 則是何我國之歲歲捧招, 强充軍額之名數, 而失人心之甚者耶? 其軍額之名數雖多, 而生髮未燥之兒, 能用於戰陣之間, 而取勝耶? 今此平時, 則生髮未燥兒之父母, 盡力於自己之番布, 而加之以厥兒之番布, 則國之捧用, 好則好矣, 而其無刻骨之怨耶? 若此失人心, 則他日冠來, 孰肯爲國而赴湯乎? 是以信陵救趙之日, 先施仁政, 父子俱在軍中者, 父歸之, 兄弟俱在軍中者, 兄歸之, 獨子無兄弟者, 皆歸之. 當初十萬之兵, 强半減縮, 而能得人心, 故終却百二之强鋒, 事在靑史, 至今所稱也. 其於我國, 則雖未踵信陵之仁政, 而豈可軍額之及於黃口耶? 且漢之高帝, 彭城戰敗之後, 只以數十騎逃走, 而蕭何收關中餘民, 復振漢軍. 由是觀之, 我國入籍之民, 若當兵亂, 如蕭何之收關中民, 則國中士庶, 莫非軍丁, 何必以軍額爲急務, 致有黃口之軍役也? 且黃口與否, 果有難明者, 其在臣爲國之心, 尤不勝痛惋之至. 臣所謂充定黃口者, 至於簿帖之間, 則皆以十五歲置錄, 而上使點考之時, 暫借壯丁, 依數代點, 雖以聰明睿智, 不可明其眞僞也. 聖明之下, 果知此狀, 欲加重刑而誅之, 則不可勝誅, 徒傷睿念. 伏願殿下, 詳察臣所謂兵家勝敗, 在於將才賢否, 而不在士卒多寡之說, 選用良將, 而減除軍額, 則不世盛典, 嵬然三代之風矣. 然而良將選用之道, 似易而實難. 故漢文帝拊髀歎曰, 吾不得廉頗·李牧爲將, 蓋非乏人才也. 昔者涓人, 欲買千里馬, 而求之不得, 先以五百金, 買死馬骨, 則不數月, 千里馬至者三, 以此推之, 則人才, 可致也. 且殿下, 若以各營軍卒朔布·賞布分給之不足爲憂, 則別設一廳, 逐年儲錢, 代其布分給, 則軍卒受用之道, 錢與布, 無夫如是, 則雖減軍額, 而實無朔布賞布不足之弊矣. 且除番布官軍官布, 多在於各邑, 而匠人布上納之外, 餘布亦在於郡縣, 使各道方伯, 明査抄出, 皆以上納, 補其朔布·賞布之不足, 則黃口充定, 自然止息, 而朔布賞布, 亦無不足矣. 嗚呼, 臣三十後投筆, 而粗識兵書, 雖自負自知, 而不遇盤根錯節, 何以別利器哉? 臣嘗於雌伏之地, 抑有揣摩之妙, 新造三當鞭·四當鞭, 伏未知果合於兵器之要用, 而聖明之下, 或有採用之道歟? 肆敢冒萬死願示可用. 天視之下, 蓋三當鞭云者, 藏刃於鞭中, 而舒之則足當短鎗, 揮之則足當長劍, 捲之則足當馬鞭, 此之謂三當. 四當鞭云者, 大同三當鞭, 而別有前後刃, 故謂之四當, 而合其名曰, 雌雄鞭, 尙古之龍泉·鏌鎁劍之雌雄也. 若或當於搶攘干戈之際, 而蒼黃倉卒之間千萬軍馬之中, 不無鎗劍失折之弊, 則可以代此, 用一邊鞭馬, 一邊禦敵, 實爲新出兵器之要也. 且軍馬之中, 不可無者, 鞭也. 則此鞭三當·四當者, 豈非軍馬之可用, 而兼便於兵刃者哉? 噫, 臣母老家貧, 物力未備. 雖造此鞭, 僅成貌樣, 而果未足於所見, 如以都監造成, 則完堅精妙, 必勝於此, 而以生皮爲鞘柄, 則尤可善矣. 伏願殿下, 察此要用與否, 令其各營軍門執鞭者, 皆使之造此鞭而用之, 則他日戰陣之間, 庶可助萬一也. 噫, 去冬雷電, 實非小變, 九重深憂, 八條自責, 滿篇辭意, 果不讓於殷湯六事之自責. 天高聽卑, 當有感應之道, 而反以旱災, 今爲大殺之年, 天道非耶? 雖然堯有九年之水, 湯有七年之旱, 而至德所施, 億兆安堵. 伏願殿下, 以堯·湯爲師, 益加小心, 允修厥德焉. 卽今朝著淸明, 聖化新隆, 圖任舊臣, 協心輔聖, 謀國之政, 恤民之策, 靡不畢陳於廈氊之上, 上有聽納之美, 下有寅協之風, 故臣以遐外賤品, 尙有忭賀之心, 區區獻芹之忱, 亦不後於人, 裹足八域, 敢以狂妄之說, 仰凂於崇高之聽. 惟聖明, 勿以人微而忽之, 小垂察焉. 愚忠所激, 言不知裁, 臣罪萬死. 臣無任屛營祈懇之至, 謹昧死以聞. 答曰, 省覽疏辭, 深嘉爾誠, 可以議啓者, 令廟堂稟處.

영조 영조 1년 (1725년 雍正(淸/世宗) 3년 영조 1년 9월 영조 1년 9월 5일

승정원일기 600책 (탈초본 32책) 영조 1년 9월 5일 기해 22/22 기사 1725년 雍正(淸/世宗) 3년鄭夢周 등을 모신 忠烈書院 등의 位田의 剩結에 대해 免稅해줄 것을 청하는 金仁白 등의 상소

○ 京畿儒生金仁白等疏曰, 伏以先正臣文忠公鄭夢周, 文正公趙光祖衣冠之藏, 俱在於京畿龍仁縣, 章甫各立祠院, 而爲揭虔藏修之所, 朝家賜額曰忠烈·曰深谷者是也. 兩賢道淸, 實爲我東理學之祖, 而此院又在其丘墓之鄕, 則列聖崇報之典, 士林尊奉之儀, 蓋與他院有別矣. 粵在仁廟反正之初, 毁去孽臣鄭介淸僭享之院, 而其院所屬田土之在於羅州注乙浦者, 特命移給於忠烈·深谷兩院, 而至孝廟甲午, 又因兩院章甫之疏請, 許其免稅, 兩朝所以優禮先賢, 寵答儒宮之意, 出尋常萬萬, 而兩院享禮之用, 多士之供, 凡百支辦之資, 專靠於此, 自初至今, 官不收租, 已至七十餘年矣. 庚子改量之後, 地無增減, 而結數則有剩, 蓋出書院位田之在遠地者, 便同無主之物, 打量時監官輩, 任意嬴縮, 舊量之五六等, 陞以一二等, 故剩至十餘結之多, 羅州牧, 以其剩結, 謂之免稅之外, 而使之納稅, 其時承旨吳命恒陳稟以爲, 兩朝折給免稅之本意, 請竝其剩結, 勿令徵稅, 而卽蒙允可, 先大王崇儒重道之意, 與仁·孝兩聖, 前後一揆, 猗歟盛矣. 噫, 彼李眞儒, 以俗吏粗淺之見, 敢請盡收儒宮位田之稅, 以補度支之用, 而如兩院折受之地, 不復區別, 一竝依民結作夫徵稅, 兩院旣失此土, 稅入財力, 都無出處, 將無以保守明宮, 供養儒紳先賢爼豆之所, 幾何不至於鞠爲茂草之場乎? 言念及此, 誠可於悒. 昔朱夫子, 以白鹿洞書〈院〉, 爲太宗·眞宗之所眷顧褒崇, 而廢壞無日, 因延和奏對, 乞降勅額賜書. 夫白鹿之院, 原其所自, 不過崇奉唐之一隱士耳, 朱子特以紹承先志爲重, 而有此陳乞, 況以鄭夢周·趙光祖之大節純學, 列聖所以崇奬優異之者, 曠絶今古, 豈可還奪其賜田之稅, 而使尊賢興學之盛意, 廢墜不擧乎? 頃日大臣筵奏, 雖申辛丑定規, 書院位田三結外, 不許免稅, 而今此賜田, 則與書院自備之田有異, 折給蠲稅, 皆出三朝特典, 則今不當混議於三結定式之中者, 事理較然, 且此三四十結之稅, 在國家經用則不過爲河海之勺水, 而在兩院則關係緊重. 臣等玆不避煩猥, 敢此仰瀆於宸嚴之下, 伏乞聖明, 亟命有司, 依前免稅, 上以承三朝之遺意, 下以慰多士之喁望, 不勝幸甚. 答曰, 省疏具悉. 疏辭, 令該曹稟處.

영조 영조 1년 (1725년 雍正(淸/世宗) 3년 영조 1년 9월 영조 1년 9월 9일

승정원일기 600책 (탈초본 32책) 영조 1년 9월 9일 계묘 21/27 기사 1725년 雍正(淸/世宗) 3년자질이 부족하다는 이유로 遞職을 청하는 柳復明의 상소

○ 都承旨柳復明疏曰, 伏以臣猥膺聖擢, 久據邇列, 了無一事仰答殊寵, 夙夜憂懼, 寢食不安, 乃於千萬意襮, 遽有長席新命, 臣驚感羞汗, 誠莫知置身之所. 夫喉舌之職, 孰是等閑, 而至於一院之首, 位任最重, 當品之除, 地望尤別, 故自上簡注, 必加難愼, 從前膺是任者, 絶無而罕有, 苟非望實俱優, 則莫敢居焉. 念臣才駑而質鈍, 學矇而識淺, 百不猶人, 一無可取, 伎倆畢露, 釁疣層出, 聖明照臨, 夫豈不察, 而忽於人望之外? 有此不敢當之誤恩, 臣誠不識其何爲而致斯也. 臣雖至愚, 亦知是職名器至重, 責任不輕, 在臣本分, 萬萬難堪, 則何敢徒恃寵私, 不恤公議, 晏然承當, 若固有之者哉? 前後踐歷, 涯分己濫, 又加之以分外之一重擔, 其尤何以堪之, 而臣是何人, 半歲之中, 次第推遷, 有若眞有才實可堪擢用者然, 不知則哲之明, 奚取於無狀一賤臣, 而恩數之稠洊, 至於此哉? 此不惟臣之夢想, 而所不及, 亦恐非聖明重官方之本意也. 竊念公論之地, 必有駁正之擧, 而恭俟累日, 迄未有聞, 昨於筵席, 至勤特招之命, 而竟未祗赴, 聖度寬假, 亦靳例勘, 惶悶抑塞, 不得不冒陳至懇. 伏乞聖明, 特賜諒察, 亟許鐫遞臣新授職名, 仍治臣逋慢之罪, 以重公器, 以安私分, 不勝萬幸. 答曰, 省疏具悉. 知申新命, 予意豈偶然哉, 而抑亦有古例, 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 9월 영조 1년 9월 9일

승정원일기 600책 (탈초본 32책) 영조 1년 9월 9일 계묘 22/27 기사 1725년 雍正(淸/世宗) 3년邊震英이 고안한 弩弓의 성능이 매우 좋으므로 淮陽 등지에 弩營을 설치하여 諸道의 험한 곳에 弩弓을 두게 할 것을 청하는 金成大의 상소

○ 長興出身金成大疏曰, 伏以臣聞安不忘危, 聖人之至戒, 陰自綢繆, 有國之遠圖, 是以傳曰, 不備不虞, 不可以師. 又曰, 預備虞古之善政, 蓋其兵甲之練, 器械之備, 每勤乎創亂之際, 而易忽於昇平之後也. 臣竊瞷殿下, 有聰明睿智不世出之姿, 有發揚蹈厲大有爲之志, 繼寧陵·肅廟之志, 而至痛每切於齊襄之復讎矣, 開聖經賢傳之講, 而聖念恒軫於重門之擊柝矣. 亦嘗除吏於庭射, 而武臣聳欣, 頒韁於禁旅, 而壯士曲踊, 臣固知臨御之後, 大聖人所爲, 出於尋當萬萬, 而向所謂安不忘危, 陰自綢繆之策, 亦可期因此而有所興起者矣. 然而衣袽之戒, 防患之念, 獨未及於器械之利鈍, 臣竊慨之. 臣聞漢臣鼂錯之言曰, 器械不利, 以其卒與敵臣. 又聞諸葛亮之言曰, 用兵之道, 器械爲先, 信乎緩急預備, 無過於器械也. 第以我國之兵器論之, 臨陳推敵, 發輒斃賊者, 無過於片箭, 卽南蠻所謂爾國之童箭最可畏者也. 然而片箭之爲技, 必得善射之手, 然後方可中的, 而矢力不及於百步之外, 此所謂射不及遠, 與無射同者也. 重以蒼黃急遽之際, 雖擇善手而射之, 激矢之穿掌, 十常八九, 是以古人創出弓弩之法, 蓋其矢力, 能及於五百步, 而一絃具十矣, 連弩相伏, 則一人引繩, 萬弩具發者也. 馬陵龎涓之擒, 木門張郃之斃, 至於新羅金庾信之戡定諸賊, 莫不賴此而得力, 然而世遠人亡, 書殘器缺, 不復有能解於此者. 前德源府使臣邊震英, 卽古戰亡臣應井之曾孫, 而甲子抗節之臣, 朴榮臣之外孫也. 痛國恥之未雪, 慨古器之已亡, 粵自童年, 刻意經營, 鉤桑爲弓, 折柳爲矢, 積年穿習, 始製其法, 每一機載一矢, 則幾至六七百步, 載五矢, 則幾至三四百步, 載十矢, 則可至數百許步. 賊在於上, 則仰其機而射之, 賊在於下, 則俯其機而射之, 遠則大開其絃, 近則小開其絃, 如桔槹之俯仰, 而隨便措置, 如熟鞣之弛張, 而惟意遠近, 一設其機之後, 則雖婦人童子, 省括于度則釋之. 由此論之, 一絃十矢, 則可當百發百中之士, 十手遠開其絃, 則可當七百步五百步之十片箭, 雖婦人童子, 亦能射之, 則是使婦人童子, 皆可化以爲逄萌, 由基化之於大砲之輪放, 矢鏃透堅, 功力不啻百倍, 而且以兵法言之, 賊在百步之內, 始乃放銃射矢, 而此則賊在數百步之外, 尙能及焉, 亦豈非利器耶? 粵在丙申年間, 震英適除甲山府使, 造弩三十餘機, 以試險阨之處, 果其矢力甚疾, 能穿堅甲, 故其時繡衣臣崔尙履, 到甲山府, 見其弩弓之敎, 稱讃不已, 多賞其敎士, 而其後故判書臣權尙游, 爲守禦使時, 亦見此製, 以爲軍器中第一利器, 依其制樣, 數百餘機, 將欲啓聞, 令八方監兵水營及在京五軍門, 各造數萬餘機, 以備不虞之用矣. 不幸辛丑以後, 此計未遂, 齎志而沒, 有識之歎惜, 迄于今未已. 厥後慶尙監司臣李世瑾知此妙制, 亦造四十餘機, 其試用之際, 稱善不已, 且卽今平安監司臣尹憲柱, 曾在咸鏡監司時, 見此弩解, 亦知利器, 卽爲開刊, 欲使當世之人, 以爲敎習, 而垂法於後世, 若是無益之軍物, 則數三重臣, 豈能若是耶? 不特此也, 故左議政臣李頤命, 故判書臣閔鎭厚亦知其利器, 送寫字官於震英家, 書其弩解一卷, 欲達於榻前之際, 適以他事, 遭嚴旨未及陳稟而出, 此弩雖利, 國家則全然不知, 終不得設施, 豈不慨惜哉? 蓋我國道路之險夷, 山川之阻阨, 無異於井陘·馬陵之固, 莫非伏弩之處也. 兩南則有鳥嶺·秋風·八嶺等處, 兩西則有曉星·洞仙處, 咸鏡則有鐵嶺·咸關·磨天等五六處, 此乃南北賊路, 而苟不備之於無虞之時, 則脫有事變, 將何以禦之耶?淮陽·鐵嶺之南, 安邊·鐵嶺之北, 三方之險, 又在於其間, 造弩之材, 多出於此地, 設置弩營於此地, 然後使淮陽·安邊兩府使兼防禦使, 表裏相須, 且置節度使於春川, 使之摠察諸道險阨等處, 各置弩千餘機, 因置弩鎭, 弩軍數百名定出, 與束伍例作隊, 而十名式輪次守直, 又定敎師, 使之敎習弩軍, 則八方僧尼輩, 不啻千萬人, 而皆避役之類也. 使諸道各官, 選本鄕僧, 以充其額, 則此亦一當百也. 其餘僧徒, 皆屬於弩營, 則屢萬丁兵, 不難得也, 亦豈非大有益於兵家者耶? 大槪弓弩之利, 不但利於險阨之處, 水戰陸戰與攻守遠近, 莫不利也, 則國家禦敵之具, 孰大於此者耶? 以此推之, 則弩弓之用, 無不合於八路, 而中最緊者, 乃北方也. 臣雖生長於南方, 多年往來于北方, 故其地之事情, 亦嘗洞知, 臣請冒死而陳之. 向年淸使來到北方, 鑿山通路之際, 北方人心, 以此爲懼, 近萬民戶, 扶老携幼, 預避於太白山下, 千里遠程, 步窮食盡, 餓死於道路者多, 流散於四方者衆, 其時慘目傷心, 有不忍言者矣. 適會甲山府使邊震英, 造此弓弩, 以爲禦敵之具, 此弩之用, 足當數萬鐵騎也. 人心, 以此稍慰, 而瓜遞之後, 迄無設施之擧, 民心之落莫尤切. 嗚呼, 一天之深羞尙戴, 百年之胡運將訖, 此正忠臣志士之發憤忘身之秋也, 內外軍門鍊兵喆戎之日也, 而有此良器, 終不得設施於北方及各道各軍門, 豈不慨惜于心哉? 儻於燕閑之暇, 得此方寸之地, 取覽弩解後, 使震英, 指陣圖狀, 則宋朝率攻之製, 豈獨專美於古, 而越人不龜之封, 亦似無害於聖朝用人之道. 人臣早習武藝, 名編武科, 國恩之罔極, 圖報無路, 臣雖無似, 粗解兵流, 亦知弓弩之大有益於邊備, 每欲一陳於宸嚴之下, 而跡涉猥越, 趦趄至今, 幸逢聖明之世, 冒萬死, 敢此煩達而條陳, 卽是昔年大臣重臣所嘗講定, 欲奏於天陛而未果者也. 伏願聖慈, 不以人微而廢言, 卽下此疏於廟堂, 商確設行, 不勝萬幸. 答曰, 省疏具悉. 疏辭, 令該曹稟處.

영조 영조 1년 (1725년 雍正(淸/世宗) 3년 영조 1년 9월 영조 1년 9월 9일

승정원일기 600책 (탈초본 32책) 영조 1년 9월 9일 계묘 25/27 기사 1725년 雍正(淸/世宗) 3년자질이 부족하고 부친의 병이 위중하다는 이유로 遞職을 청하는 申昉의 상소

○ 忠淸監司申昉疏曰, 伏以臣於夢想之外, 忽叨湖臬新命, 揣量才分, 萬不稱近, 一味縮伏, 愧懼徒切, 屢違召命, 愆郵莫贖, 惟俟譴何之加, 以正逋慢之罪, 不意聖度天大, 卒從輕勘, 是聖上視臣, 爲隨例餙讓, 猶可催迫而勉赴也, 臣之悶蹙, 於是益甚, 誠莫知置身之所也. 竊念湖西一路, 物衆地大, 事務繁重, 自前朝家之差遣方面者, 必加審愼, 而今臣性本疎懶, 全乏才具, 不閑政術, 不耐煩劇, 兼且苦疾在身, 歲加月增, 神識耗短, 肌肉減鑠, 痰火上衝, 則悶塞欲絶, 風眩間發, 則昏倒彌日, 似此病形, 雖京司閑漫之職, 尙有僵仆之慮, 今若迫於朝令, 强擔重務, 則死生可念, 若欲瞻顧私計, 稍恤性命, 則廢事爲罪, 以此以彼, 實無兩便之道, 去留俱難, 氷炭交中, 臣之情勢, 其亦悶矣. 況今湖中大歉, 五十餘州生民之命, 懸於道臣, 臣又不自量度, 率爾趨赴, 則公私狼狽, 有不可言, 與其旣赴而僨誤國事, 自速罪戾, 無寧甘心慢命之誅, 被譴於未赴之前, 此臣所以自劃於心, 不敢爲冒進之計者也. 然, 此則猶以臣一身言之者, 而若臣私情之切迫, 尤有所萬萬難强者. 臣有老父, 年在望七, 羸瘁衰病, 殆若八九十篤老之人, 常在床褥, 澟澟度日, 家中凡事, 臣皆替管, 以至累世祭祀, 亦須臣經紀, 故臣之鰥居, 于今三年, 而細瑣之事, 靡不躬執, 滌器具饌, 皆經監視, 臣若遠出, 則家無代勞之人, 而本營又異於他道, 家廟不可將往, 將以此等勤勞, 委之病親, 此豈臣情理之所可忍爲者哉? 且臣父自前月念後, 偶患感冒, 趁未和解, 轉輾彌留, 四五日來, 漸益危重, 本病諸症, 乘時迭作, 眞元內脫, 形神外鑠, 食飮全却, 轉側須人, 昏昏惙惙, 不能收拾, 雜試藥餌, 未見分効, 臣方煎泣扶護, 無復意念及於他事, 臣之形勢, 縱無許多難便之端, 有不忍頃刻離側者. 設令父病, 幸卽少痊, 得免危境, 老人氣力, 經此大病, 時月之內, 萬無蘇完之望, 而本道凡百, 十分忙急, 必須早自設施, 可無後時之歎矣, 其何等待臣身, 一任癏曠哉? 伏惟聖明在上, 以孝爲理, 凡在群下之以親病陳籲者, 靡不曲諒, 輒賜體念, 況臣懇迫之情, 宜蒙矜愍, 必有以處分. 玆暴血懇, 仰籲宸聽, 伏乞聖慈, 俯垂哀怜, 特許遞改, 仍命攸司, 勘臣負犯, 俾得專意救護, 不勝幸甚. 答曰, 省疏具悉. 卿勿過辭, 速往欽哉.

영조 영조 1년 (1725년 雍正(淸/世宗) 3년 영조 1년 9월 영조 1년 9월 9일

승정원일기 600책 (탈초본 32책) 영조 1년 9월 9일 계묘 26/27 기사 1725년 雍正(淸/世宗) 3년情勢를 이유로 削職을 청하고 柳鳳輝 등을 처벌할 것과 都承旨를 신중히 뽑을 것을 청하는 李聖龍의 상소

○ 執義李聖龍疏曰, 伏以臣之情地, 固不宜復玷淸塗, 而春坊之職, 稍異於僨敗之臺地, 且當國練隔日, 嚴召之下, 不得不黽勉出肅, 僚員不備, 久滯禁直, 欲辭未辭, 一味愧懼, 卽於千萬不意, 遽叨栢府新除, 驚惶感激, 益不知所出也. 臣本無似, 最居人下, 而濫被兩朝殊恩, 忝叨臺職, 殆近十數, 曾未有一言一議, 得以裨補明時, 心常愧忸, 若無所容, 況且疏迃特甚, 半世冥墑, 至于向日事而狼狽極矣. 玆事委折, 聖明或已俯燭, 今不敢復爲覼縷, 以益其猥屑之誅, 而若臣所遭, 誠是前後處臺閣者, 罕有之深恥也. 崖異敗事之罪名, 旣壓在身上, 而至於違約二字, 尤是士夫之恥行, 雖臣心較然, 內省不疚, 而若使臣平日言行, 小得見信於同朝之間, 則豈可以此等之目, 輕易相加哉? 臣之俯仰慙恧, 必欲自劃者, 誠出於萬不獲已也. 臣之所復叨者, 乃前日之職也, 臣之所欲言者, 乃前日之論也, 猶且放倒廉隅, 淟涊苟冒, 則臣身之進退無據, 姑置勿論, 其於辱朝庭而羞臺閣, 何哉? 臣雖蠢然無恥, 決不爲此, 千萬思惟, 道理甚明, 聖明於此, 亦必鑑照而俯恕矣. 區區自守之志, 誠有所不可變改者, 玆敢悉暴情實, 疾聲仰籲, 伏乞聖慈, 俯諒臣情勢之萬萬難强, 亟賜鐫削, 仍命選部, 勿復檢擬於臺職, 以謝人言, 以安微分, 不勝大願. 臣方丐乞之不暇, 豈宜迤及他說, 而區區願忠之念, 亦不可以職名之必遞, 而有所自阻, 故略將憂愛之忱, 猥達宸嚴之聽, 伏惟澄省焉. 臣竊伏聞, 日昨筵中, 因大臣討罪之請, 或慮有防於民憂國計, 而天顔悲悒, 玉音懇惻, 此可聖上憂民之至意, 而竊念人君之爲國也, 仁與義不可偏廢, 故討罪憂民, 本不相妨, 古之憂民, 無過於堯舜, 而曾未聞急於民憂, 而不遑於四凶之正罪, 古之爲邦, 無過於孔子, 而亦未聞急於國計, 而未暇於正卯之致誅, 則今玆聖敎, 臣竊訝惑, 若使君臣上下, 聚精會神, 實心做去, 則一邊討罪, 一邊救民, 足可以恢恢有裕矣. 設謂討罪之議, 有防於憂民, 聖上果能亟恢睿斷, 早賜處分, 則亦何至於迄今遷就, 有妨於設施濟民之道哉? 不次之爲, 徒下悲切之敎, 反有欠於中和嚴重之氣, 於此於彼, 顧何益哉? 伏願聖上, 加勉於此等道理, 使討賊之義, 救民之仁, 得以竝行而不悖焉. 知申之職, 位望自別, 雖以古事及近例言之, 輒皆以嘉善見除, 間亦有重臣之帶之者, 蓋所以重其任也. 至於緋衣見帶者, 亦或有之, 而絶爲稀罕矣. 伏見殿下, 於近日, 不少留難於是職, 頻加天點於當品, 有若諸承宣之循序排次者然, 臣謂官秩無漸之弊, 不可不念也, 惟殿下留意焉. 論人之道, 貴在審愼, 雖凡官庶僚, 除非有顯然罪名, 則固不宜容易句斷. 日昨憲臣之論藩臣也, 其所臚列, 無大段模捉, 而直以麤鄙昏劣之目, 一筆輕加, 不少疑難, 殊非淸朝篤厚之風矣. 朝家之趁卽變通, 固出於軫念本道形勢, 而今日遭劾明日出代, 亦恐有歉於重方岳之道, 臣竊慨然也. 答曰, 省疏具悉. 筵敎豈不欲竝行之意耶? 至於知申事, 其人不堪, 則雖有古例, 不必輕加, 其人可堪, 而抑有古事, 則遵舊以行, 不亦美乎? 前忠〈淸〉監事, 爾言是矣, 亦爲民事之故也. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 9월 영조 1년 9월 10일

승정원일기 600책 (탈초본 32책) 영조 1년 9월 10일 갑진 26/28 기사 1725년 雍正(淸/世宗) 3년趙泰耉 등의 罪狀에 대한 所懷를 진달하고 大殿을 誣辱한 凶賊들의 討罪를 청하는 白時淸 등의 상소

○ 京畿·忠淸·江原三道儒生, 生員白時淸等疏曰, 伏以我東方, 僻在海隅, 壤地褊小, 而天下號之曰, 小中華者, 非以國之富也, 兵之强也, 只是禮義二字而已. 禮義存則小中華之號亦存, 禮義亡則小中華之號亦亡, 小中華之號亡, 則我東方, 不過爲海隅之一外國耳. 苟如是, 則雖使粟支十年, 帶甲百萬, 八路無虞, 三陲不動, 殿下其將曰社稷安乎? 卿大夫其敢曰朝廷淸乎? 士庶人其敢曰時世寧乎? 嗚呼, 我東之禮義存耶? 亡耶? 禮義之最大者曰, 君臣之分也. 君臣之分, 淪喪都盡, 則禮義二字, 更無可言, 而千年小中華, 至于今日而亡矣. 天下有秉春秋之筆者, 書之曰, 朝鮮有逆臣, 誣其王以不道之語, 而其卿大夫士庶人, 不能明其罪而討之, 擯斥之, 待之以海隅之一外國, 則其將以何說, 自解於千載之下哉? 臣等俱以故家名臣之裔, 冠儒冠服儒服, 平居以禮義二字, 高談大言, 不幸而値今日, 將未免見斥於春秋之筆, 其慷慨慙憤抑菀之懷, 顧於何處而可洩耶? 玆敢倡率同志, 瀝血叫天, 惟聖明之垂察焉. 泰耉·鳳輝之凶計, 錫恒·泰億之陰謀, 逆鏡疏下六賊之惡, 光佐·森·師尙之罪, 前後縉紳章甫, 累牘重言而複言之, 不待臣等之臚列, 而殿下固已習聞而稔知之矣. 臣等請試以一言而仰質焉, 殿下試思之, 群凶之以建儲爲廢立云者, 其意只指四大臣及李晩成以下諸臣而已耶? 以代理爲簒奪云者, 其意只謂四大臣及李晩成以下諸臣而已耶? 設令群凶, 急於搆殺善類, 不自覺其誣及於不可言之地, 惟當不免於不道之誅, 況陰移天位之語, 蹀血懷刃之說, 半夜憑几之文, 相繼而起, 驅之逼之, 被之以萬萬罔極不忍聞之誣, 而無一分顧藉意思, 然則向所謂廢立代理等語, 豈但指四大臣及李晩成以下諸臣而已耶? 審於此, 則群凶之有罪無罪, 當誅不當誅, 不待明而可決矣. 今殿下, 誅一鏡殛師尙, 而伸四大臣及諸臣之冤, 竄鳳輝, 退光佐·泰億, 而登進一番善類, 未知殿下, 其知群凶之爲有罪, 而有此處分耶? 將不知群凶之爲有罪, 而姑爲是耶? 若曰不知其爲有罪而姑爲是, 則非臣之所敢知也, 若曰知其有罪, 則其僅能誅一脅從之一鏡, 殛一枝葉之師尙, 而大憝巨慝, 或止於黜, 或止於竄而已耶? 嗚呼, 稽諸邦憲, 大夫無故而殺庶人, 則其罪絞, 今群凶之所殺死者, 大臣四人, 重臣一人, 宰臣二人, 武將·章甫, 不計其數, 若律之以殺人之法, 則群凶, 其可免償命之典乎? 且誣人以罪, 則反以其罪坐之者, 亦邦憲也. 群凶, 旣以惡逆目善類, 若曰其言非誣則已, 如以爲誣, 則群凶, 其可免反坐之律乎? 然此猶不足道也, 其所以禍善類者, 卽所以禍殿下也, 其所以誣善類者, 卽所以誣殿下也. 殿下雖不能爲善類, 而行償命之典, 其可容禍殿下之罪哉? 雖不能爲善類而施反坐之律, 其可貸誣殿下之賊哉? 臣等, 伏覩殿下, 每以仁恕爲心, 而必欲容貸群凶, 意者, 殿下將以安反測之道, 欲其悔罪而自新耶? 然臣聞殱渠魁而咸與新也, 未聞赦渠魁而咸與新也. 臣聞罪四凶而天下服也, 未聞宥四凶而天下服也. 今群凶, 見殿下之容貸也, 必將聚首而相語曰, 向來四大臣, 眞有簒奪之惡, 故景廟誅之, 今日吾輩, 元無誣辱之罪, 故殿下容之, 揚揚益肆, 悖慢滋極耳. 臣恐庶民之蚩蠢無知者, 從而信之, 反以群凶之斥退爲冤屈, 而殿下罔極之誣, 終亦無可奈何矣. 臣固知殿下大度, 不自以爲歉, 而若夫皇天之所付畀, 祖宗之所顧託, 一國臣民之所仰戴, 咸萃於殿下之一身, 則其何敢自輕, 而不思所以伸雪誣辱之方乎? 今匹夫匹婦之有冤, 亦猶訟之於攸司, 必期於伸辨而後已, 千乘之君, 數千里之地, 三百年之社稷, 豈不重且大矣, 而乃欲甘受黯黮之誣, 因循延拖, 苟遣時月耶? 臣聞殿下, 每以朋黨爲憂, 凡於懲惡討罪之論, 或以黨同代異疑之, 殿下安得此亡國之言乎? 夫君子小人, 勢不兩立, 而君子與君子爲朋, 小人與小人爲黨, 必然之理也. 是故, 君人者, 於小人則惟患其爲黨, 於君子則惟患其不爲黨. 最可惡者, 其間於君子小人之間, 而不可以色目名者乎, 謂之君子也, 則與小人不絶, 謂之小人也, 則與君子相近, 乍陰乍陽, 將左將右, 潛懷顧慮之心, 顯主調停之論, 於是乎人主以爲中立不黨, 委任而聽信之, 則其終也必使小人勝, 而君子敗, 豈不大可懼哉? 今殿下, 或以黨論薄善類, 則是使間於君子小人之間者, 得以投合而逢迎耳, 如是則群凶無可罪之日, 而聖誣無可伸之時矣, 臣竊憂之, 臣竊悶之. 嗚呼, 殿下之誣未伸, 則群凶之罪不明, 群凶之罪不明, 則君臣之分喪, 而禮義之風亡矣. 天下誰復以小中華之號, 一日假之於東方乎? 然則社稷雖僅存, 謂之亡也亦宜. 伏願殿下, 爲是而懼, 亟命攸司, 按問群凶之誣辱聖躬者, 逐條辨晣, 彰其爲賊, 快行兩觀之誅, 與一國而共棄之, 使一世之臣, 庶得免斥於春秋之筆, 則國家幸甚, 世道幸甚. 答曰, 省疏具悉. 玆事已諭於前後批旨矣, 爾等勿復層生之論, 退修學業. 疏錄, 生員白時淸·郭守杰·元德亨, 進士鄭東章, 生員洪儆·朴守謹, 進士辛錫奎·安后奭·白尙鼎, 生員蔡命實, 幼學李齊聃·李榮泰, 生員金光五, 進士洪敍周, 幼學蔡命蓍·朴致龍·閔鎭恒, 進士兪錫基, 生員閔頤周, 幼學李端復·宋元哲·郭守KC10435, 生員李萬和, 幼學金弘澤·成經天·蔡命協, 進士李朝海, 幼學蔡命弼·成爾濂·羅學淳, 生員朴敏采, 幼學李弘鎭·郭守焌·宋必㸁, 進士卞熙績, 幼學鄭徽重·朴世鱗·趙緯碩·金慶泰, 進士李宗海, 幼學朴夏慶·金公燮·朴成大·金震楷·李周臣·具始重·李莢, 生員安宅仁·柳世觀, 幼學朴振文·朴振綱·安友奭·安相奭·李鳳章·呂弘周, 生員金仁白·金益炕, 幼學金墐·金益熻·李義果·金益煊, 進士李楫, 幼學鄭濟經·李漢章·南始肯·呂錫周·郭世綏, 生員李世章, 幼學郭守謙·李敏章·趙榮五·朴漢光·李義綱, 生員李葳, 幼學梁廈重·金光沃·金必衡·朴駿鳴·南學周·李命鳳, 進士朴時晉, 幼學朴世鵬·趙胤周·郭守煜·閔震騫·金柱國·郭必完, 生員朴聖時, 幼學鄭齊三·洪龍壽·趙正憲·李堯臣·姜柱極, 生員崔昌億, 幼學李命世·李命一·成秉天·李夏佐·權達衡·李䌖·李景葉·辛碩東·盧致謙, 進士元泰揆, 幼學李彙泰·辛聖源·元俊彦·曺夏蓍·李重·金夏兼·李彙觀·李濟相·趙持經·曺夏緯·崔翼海·朴龜壽·李𡒊·崔鎭國·權弼衡, 進士李彙恒, 幼學金斗麟·尹著·姜玩·趙弼彦·洪錫武·李瓛·辛聖大·姜夢泰·洪萬規·李箕敍·李希春·蔡亨夏·李泰來, 生員鄭齊晦, 幼學宋必炳·趙一匡·宋濂哲·宋必大·宋光哲·朴弼亮·李端休·宋必烒·宋載萬·李最·李祥華·宋鼎錫·吳東一·尹鳳彩·吳東垕·吳鼎基·李尙徵·卞東佑·宋相億·吳錫基·吳益基·尹心元·朴守潤·李巨海·李重昌·李鵬海·李源海·李澈海·朴致茂·朴致遇·李頤溥·李寅植·朴致堂·朴致登, 進士李齊杉, 幼學李齊聖·李齊益·李齊明·尹處謹·李學海·尹處逸·尹處咸·李有海·李重華·李重夏·趙以泰·閔景洙, 生員洪河瑞·李昌齡·魚史龍·金泰運·崔命遇·崔命迪·魚史聃·鄭萬河·鄭驪河·金一魯·金光魯·韓以憲·宋相瑞·宋行源·宋澄源·宋羲相, 生員卞觀夏, 幼學金致龍·金宅魯, 生員鄭垕基, 幼學金曾魯·尹鳳逸·尹鳳虞, 進士權世衡, 幼學李秀奭, 生員鄭思相, 幼學宋必重·宋必洙·閔鎭垈·閔鎭綏, 生員卞宗夏, 幼學閔鎭岳·閔觀洙, 生員李繼述·李夔賢.

영조 영조 1년 (1725년 雍正(淸/世宗) 3년 영조 1년 9월 영조 1년 9월 10일

승정원일기 600책 (탈초본 32책) 영조 1년 9월 10일 갑진 28/28 기사 1725년 雍正(淸/世宗) 3년임진왜란 때 의병을 일으킨 崔慶會 등의 忠節에 대한 所懷를 진달하고 贈諡 등의 恩典을 청하는 李萬榮 등의 상소

○ 全羅道生員李萬榮等疏曰, 伏以自古帝王之於伏節死義之士, 莫不褒賞之崇奬之者, 不但慰答其忠魂毅魄, 以示愍恤之意而已. 實惟爲國家樹風聲扶綱常之地. 國朝壬辰之變, 輸忠死節之人, 不可一二數, 而列聖之所以錄勳褒忠, 賜諡贈爵之典, 亦旣備至, 幽明可以無憾, 而其間或有功烈相捋, 恩褒未均者, 則其爲國家之闕典, 分議之嗟惜, 可勝歎哉? 當島夷憑陵, 列邑瓦解之際, 倡義殉節之士, 多出於湖南, 而若言其最著者, 則贈領議政臣金千鎰, 贈左贊成臣高敬命, 贈左贊成臣崔慶會是也. 三臣者, 俱以白手倡義, 推鋒死敵, 以爲後日收復之基, 其功其節, 豈不誠卓然炳然? 宣廟卽命錄勳, 盟府又命頒額, 祠院崇奬之恩, 一體均施, 則至於贈諡之典, 亦宜無異同於三人, 而曩在聖考臨御之日, 金千鎰·高敬命兩臣, 則得蒙贈諡之恩, 而獨於崔慶會, 不得均蒙焉. 蓋以崔則後嗣零替, 凡其稱說幽冤之道, 不如金·高兩臣, 以致聖鑑, 未及遍燭而然也. 臣等, 竊伏念慶會, 以文憲公崔沖之後, 性全忠孝, 學質明師, 一自釋褐之後, 以文武才全, 聲望菀然, 及當倭寇創攘之時, 李洸之軍, 潰於公州, 黃永之賊, 已入錦山, 而千鎰遠向畿輔, 敬命死於錦山, 湖南民命, 殆盡魚肉, 慶會時居母憂, 爲衆所推, 墨衰從權, 投袂臨戎曰, 主憂臣辱, 主辱臣死, 區區情禮, 有不可恤. 拜辭几筵, 傳檄東南, 旬月之間, 遽成大陣, 陪道行師, 進屯長水, 倭奴聞之, 退據嶺南, 慶會遂與諸義兵, 協力戰鬪, 以禦開寧之賊, 宣廟傳敎曰, 嶺南右界, 湖南一道, 迄今保全者, 無非此人之功也. 特除慶尙右兵使, 及其賊兵之圍晉州也, 或勸其觀勢進退, 以圖後功, 慶會扼腕勵聲曰, 城存我存, 城亡我亡, 苟此偸生, 非我志也. 乃抗賊九晝夜, 賊兵屢却, 及其外絶援兵, 內竭器糧, 事已去矣, 則北向再拜曰, 勢窮力盡, 一死以報, 遂從容就死焉. 蓋自起兵以來, 到處克捷, 使我軍增氣, 賊虜挫折者, 不可勝數, 而至於茂州之戰, 有一賊將, 背負一軸字, 手持尺八偃月刀, 攔住前路者, 慶會持滿發矢, 應絃而倒, 則其所負, 乃恭愍王所畫靑山白雲圖, 而安平大君瑢手題, 文正公李穡[文靖公李穡], 詩於其上, 卽彼奴之得於我國者也. 及其殉命之時, 以其刀與畫, 手付於幕僚之親信者, 俾傳于其兄慶長曰, 我兄聞吾之死, 必不勝公私之痛, 行當起義, 以此爲識. 其刀與畫, 尙今藏在慶長後孫家, 則其精忠壯烈, 赫赫若昨日事, 而足令人竪髮於千百載之下矣. 城陷之後, 天將吳宗道, 操文以祭於戰亡將士曰, 崔公陳師耀兵, 尤爲倭奴所忌憚云云. 宣廟聞之敎曰, 天將稱美, 倭奴忌憚, 可謂名動三國矣. 遂贈吏曹判書, 又旌表門閭, 遣官致祭, 宣額其祠曰褒忠, 及至仁祖朝, 加贈左贊成, 階崇政. 嗚呼, 慶會之忠節, 旣如彼, 列聖之崇褒又如是, 則追諡之典, 至今未擧者, 特以臣等, 未能及時陳請之罪也. 今當聖明嗣服之初, 褒忠奬節之典, 尤所先務, 則臣等於是乎忻忻相告, 裹足千里, 來籲於九閽之下, 伏願殿下, 信察三臣之忠, 一體同功, 且採臣等之言, 共公非私, 亟命攸司, 特賜恩諡, 以爲褒崇之典焉. 抑臣等於此, 又有所慨惋不己者, 當時繼義兵將臣崔慶長, 卽慶會之兄也. 七歲能作烏反哺詩, 鄕黨稱異, 連闡大小科第, 歷敭中外, 聲績俱著. 及當壬辰之變, 適値居憂之日, 自以受國厚恩, 而身在衰麻, 不能扈衛淸蹕, 乃與其弟慶會, 同聲曉喩於鄕邑, 召募義士, 使姪子持平臣弘載, 欲赴高敬命之軍於錦山, 及錦山兵敗, 慶會則忍哀登壇, 慶長則留守几筵, 而其所以策勵籌劃, 以圖遏徂之計者, 未嘗一日少緩. 及癸巳六月, 慶會死義於晉州, 則國憂私慽, 兩不忍忘, 雖其年齡遲暮, 筋力頓瘁, 而猶且奮然繼起, 以是年八月, 收召慶會餘衆, 血泣誓師, 轉向嶺南, 仍爲上章行朝, 傳檄道內, 曾未數月, 州郡響應, 都元帥權慄, 以狀聞於朝, 備邊司以其意啓曰, 弟死於國, 兄又繼起, 求之古人, 鮮有其侶, 自上嘉奬, 卽日特除掌樂院正, 兼授繼義兵將印綬, 而勉勵之, 又敎本道監司, 使之同心協力, 又敎該司, 成關分送于監營及本陳. 慶長承命感激, 益勵精忠, 住寨於玉果縣, 以訓鍊副正臣宣義問爲副將, 以舒川郡守臣金允明爲從事, 奬率轉進, 控扼於固城之見乃梁, 未幾以元帥之關, 移軍石柱, 而設施區劃, 咸得其宜, 機械兵糧, 無少闕乏, 縱未及遇賊, 一鏖以收斬刈之功, 而惟彼荐食之醜奴, 知其爲慶會之兄, 聞風恇㤼, 斂鋒退避矣. 其年十二月, 王世子分朝, 撫軍於全州, 慶長卽馳赴謝恩, 其時忠勇將臣金德齡, 擧義於潭陽, 而未有軍卒, 於是, 自撫軍司, 啓聞于朝, 悉以繼義兵之器械兵糧, 移給于德齡, 蓋以慶長, 年已望七, 若不能衝冒矢石故也. 以是, 慶長盡輸其兵糧, 罷其陣號而歸, 是則慶長所以不能成一戰之功, 不能死擧義之日, 不得與當時擧義之士, 同受其褒賞者, 夫豈其忠孝之不若人而然哉? 嗚呼, 人臣忠義, 固不可以成敗死生斷之, 而惟當以其時處義, 用心論之, 則今此慶長之繼起於弟死之後, 倡義於耄耋之年者, 豈非澟澟卓立之大義乎? 而況始旣使姪赴難於錦山, 中焉使弟殉義於晉州, 末乃以身繼之, 收召義卒, 以資忠勇之受用, 則其堂堂忠義之氣, 宜不以死不死, 有所差殊觀也. 儻使慶長, 終始仗兵, 任其盡忠, 則成敗利鈍, 雖不可逆覩, 而其將赴死於慶會之死者, 萬萬無疑矣. 臣等又竊伏聞, 曾在肅廟朝, 因本道儒生之疏, 特許故持平朴光玉加贈賜諡之典, 使與忠勇將金德齡, 竝享於光州之義烈祠, 蓋以光玉, 當倡義師之初起也, 設廳募士, 以給義兵之功也, 非有蹈死戰陳之節, 而聖考之追加奬褒於旣久之後者, 尙如彼優隆, 則況此慶長之前後宣力, 全師委屬, 以成慶會·德齡之功與節者, 豈在光玉之下哉? 而褒奬之典, 獨未及焉, 臣等之爲之慨惋, 蓋已久矣. 今於慶會之章, 不得不竝陳其雙忠聯芳之美, 以冀贈秩垂奬之典, 伏願殿下, 特加俯諒, 竝賜允兪, 以爲激勸後來之地, 千萬幸甚. 答曰, 省疏具悉. 今觀爾等之疏, 兩臣忠節, 澟然若生, 其令該曹稟處焉.

영조 영조 1년 (1725년 雍正(淸/世宗) 3년 영조 1년 9월 영조 1년 9월 11일

승정원일기 600책 (탈초본 32책) 영조 1년 9월 11일 을사 26/30 기사 1725년 雍正(淸/世宗) 3년臺臣의 배척을 받은 일 등을 이유로 遞職을 청하는 柳復明의 상소

○ 都承旨柳復明疏曰, 伏以臣, 冒陳情實, 蘄免誤恩, 而批旨溫優, 不准所辭, 繼尋長單, 籲暴賤疾, 而敎誨詢切, 特命還給, 荐違召牌, 恭竢例勘, 而聖度包容, 罰止問備, 踪地狼狽, 分義惶縮, 置身無所, 覓死不得矣. 日事瀆擾, 極知猥越, 而終至泯默, 坐稽嚴命, 亦非臣分之所敢安, 故更將危懇, 冒死呼籲於天地父母之前焉. 念臣所叨職名之難堪, 人器之不稱, 前疏略陳之矣, 果於執法之地, 公論遂發, 言甚正當, 臣誠感歎也. 臺臣意在忠厚, 雖不顯斥臣身, 而公議之嚴, 可見於不言之中矣. 聖上恕加慰藉, 敎以不過勉戒, 而難安之情, 益深於恩諭之下矣. 今臣萬萬難冒之實, 不惟自知之甚明, 自劃之已牢, 仰惟聖明在上, 何所不燭, 雖微人言, 固當力辭之不暇, 矧玆言出臺閣, 尤何敢一刻冒據, 以益人之嗤點也哉? 區區私義, 固不足言, 而朝家事面, 亦不宜曠日虛縻, 以妨出納之重任也. 顧此情地之危蹙, 決不敢膺命, 若夫病狀之難强, 有不暇縷溷者, 伏乞聖慈, 俯賜諒察, 亟許鐫遞臣職名, 仍治臣前後慢命之罪, 以肅朝綱, 以安賤分, 不勝萬幸. 臣治疏將上之際, 卽伏見備忘辭旨, 截誨備至, 仍有特推嚴召之命, 臣誠震駭戰縮, 益不知所出也. 噫, 不俟駕之訓, 臣雖不佞, 每誦斯義, 荐違召之罪, 臣猶自知, 夫豈樂爲? 而誠以所叨非分, 所遭非細, 決不容徒怵威命, 壞了大防故也. 若臣苦情, 如上所陳, 庶幾日月之俯燭, 而未蒙矜察, 不賜變通, 徒事上下之相持, 臣情事, 其亦窮且蹙矣. 天牌之下, 不敢坐違, 謹此趨詣於九閽之下, 而千百揣量, 終不可冒出, 玆敢拜章徑退, 臣罪尤萬萬難貰矣. 伏願聖明, 竝加鑑燭, 亟賜勘處焉. 答曰, 省疏具悉. 雖有侵斥之語, 開釋備盡, 則其不宜過辭, 況不然者乎? 君臣之間, 貴乎相孚, 予謂可堪而授爾, 則爾亦盡力其所受, 勿孤愼簡之意, 豈不美哉? 爾勿過辭, 從速察職.

영조 영조 1년 (1725년 雍正(淸/世宗) 3년 영조 1년 9월 영조 1년 9월 11일

승정원일기 600책 (탈초본 32책) 영조 1년 9월 11일 을사 27/30 기사 1725년 雍正(淸/世宗) 3년두 모친을 봉양하는 일 등을 이유로 遞差를 청하는 李箕鎭의 상소

○ 左承旨李箕鎭疏曰, 伏以臣, 猥將私懇, 冒瀆天聽, 前後凡幾遭矣. 矧玆超擢之恩, 纔及周月, 夙夜之職, 非比他司, 而一旬之內, 再煩疏籲, 尤豈臣義之所敢出, 而理窮勢迫, 徑行直遂, 殆若病風之人, 狂奔疾走, 不知鈇鉞之爲可猥者, 然其情孔慼, 而其罪則實大矣. 臣每自循省, 不寒而慄, 跼高蹐厚, 若無所容, 幸蒙聖度寬涵, 不加誅罰, 許以恩暇, 俾令救護, 仰戴寵靈, 豈勝感祝, 而母病未瘳, 由限已踰, 臣欲更事控免, 則不但昧恩犯分之爲萬萬惶懼. 臣母病中, 慮其慢蹇之爲罪, 愍然垂涕, 促臣趨職, 臣上怵君命, 下迫母戒, 强抑其所不可强, 忍行其所不可忍, 遽捨病側, 復就禁直, 數宿相阻, 寸腸屢絶, 人理到此, 寧不悼傷? 臣聞人有疾痛窮阨, 必號天號父母而訴之, 今臣情理之迫切, 不啻痛身, 事勢之悶急, 不啻處阨, 唯我主上殿下, 於臣, 天也父母也. 臣若自外, 臣之有罪, 臣何敢不一披露其肝膈, 以冀聖明之或垂哀怜也哉? 噫, 臣賦命奇釁, 獲戾神天, 年在髫齕, 已失母乳, 纔踰勝冠, 臣所後父見背, 未數歲而臣本生父又見背, 苦孤冤酷, 誰因誰極, 臣所後母, 收臣於襁褓之中, 恩勤顧復, 未忍一日相離, 臣旣年大, 而母之視臣, 常若懷抱中物, 非臣在傍, 若無爲生, 以至飮食起居疾痛癢疴, 一惟臣是須, 而臣又未有兒息, 可以替身而慰母心者, 其所以報玆劬勞, 只欲及此未盡之殘暉, 少伸反哺之微情, 而母年已迫九耋, 更無餘日之可待矣. 矧今載疾隨臣, 漂迫旅邸, 栖遑失所, 調護乖方, 以致屢阽於危域者, 莫非以臣之故, 而臣乃縻職在公, 不能盡情於扶救之節, 有子如此, 不如無子. 且臣本生家偏母, 夙抱危病, 自經禍故, 轉輾沈痼, 長委床褥, 日就澌頓, 而向來鄕里, 慘被災火, 先臣弊廬, 盡化灰燼, 蕩折奔逬, 庇身無所, 菽水自活, 專仰官糶, 藥餌扶將, 尤何可論. 重以孤遺滿室, 成立無人, 倚以爲命, 在子唯臣, 臣不爲養, 疇復依賴, 而臣本家世貧寠, 歲且不登, 薄田所收, 無以給饘粥, 然臣在鄕, 與同飢飽, 自臣入朝, 便成隔闊, 每憑消息, 只增憂懣, 昔人所謂宦遊奚樂, 魂夢屢驚者, 正獲臣今日情境也. 噫, 臣以糞土賤臣, 素乏才, 僥倖一第, 冀得斗升之俸, 以備兩母一日之養, 顯塗華貫, 初非臣所自期, 而忝竊匪分, 但爲身榮, 曠廢子職, 反貽親慼, 心計剌謬, 情事抑塞, 實不知簪紱之可懷, 而立揚之可願也. 古語云, 求忠臣於孝子之門, 臣若諉以職事靡遑, 循國忘家, 而甘自歸於貪戀名利, 不顧親養之科, 則其得罪於仁人君子大矣, 臣將何所資而爲忠, 淸朝近密之地, 亦奚取於一不孝之人哉? 伏況聖上, 奉長秋推孝爲治, 逮下之仁, 藹若春噓, 凡諸爲親籲訴, 鮮有不遂, 若臣情事, 在所憫恤, 而臣不自陳, 何由俯燭? 臣又竊念事君盡忠, 不係內外, 出入交差, 亦有國典, 臣誠不肖, 無一能可稱, 無一職可辦, 而儻蒙聖慈, 曲賜矜諒, 特命畀臣以稍近一邑, 使臣得以將往兩母, 左右就養, 粗遂烏鳥之願, 則臣當於晨昏之暇, 殫竭心力, 撫摩凋瘵, 以爲分寸自效之地, 而不至如淸班尸素之爲可愧, 其於公義私情, 庶或可以兩行不悖, 而在聖世敦倫之化, 優老之政, 亦未必無少助矣. 臣叨逢聖主, 濫沐洪造, 致身緋玉, 圖報無階, 戀係明時, 人所同情, 出入禁闥, 亦臣之願, 豈敢以事日之長短, 有所計較於君親之間而然哉? 秖爲毋年篤老, 朝夕莫保, 方寸已亂, 無補國事, 而深恐遲回之際, 風樹不停, 上累聖朝錫類之仁, 下貽人子無窮之悔, 忍耐不住[不往], 干冒至此, 觸犯天威, 罪死靡容. 惟聖明, 哀其情而少垂察焉. 答曰, 省疏具悉. 疏辭, 令該曹稟處.

영조 영조 1년 (1725년 雍正(淸/世宗) 3년 영조 1년 9월 영조 1년 9월 12일

승정원일기 600책 (탈초본 32책) 영조 1년 9월 12일 병오 24/28 기사 1725년 雍正(淸/世宗) 3년三司의 合啓를 윤허하지 않는 일 등을 이유로 새로 제수한 館職의 遞差를 청하는 黃梓의 상소

○ 副修撰黃梓疏曰, 伏以臣, 罪累危蹤, 瘴癘餘喘, 首被敦孝之化, 得遂首丘之願, 一家三世, 團聚如舊, 覆燾之恩, 若偏臣身, 糜粉之報, 矢心自期, 畿幕霜臺, 前後冒出, 只欲一謝恩命, 粗伸分義, 而至於瀛閣之選, 職親地禁, 爲任甚重, 如臣魯莽, 決不可擬議於其間, 頃於除命之下, 竟不免坐犯違逋, 自速置對, 揆以邦憲, 萬戮猶輕, 解任雖幸, 訟愆方深, 不意玆者, 又有檢討新命, 驚惶悚惕, 若隕淵谷. 若臣之不學無文, 略陳於前日供辭之中, 竊謂聖明, 業已俯燭其實狀矣. 今日此任, 何爲而復及於臣也? 臣誠惝怳, 莫曉其所以也. 噫, 出入金華, 古人所榮, 策名淸時, 今臣至幸, 如使臣, 苟有一分堪承之望, 其何敢三叨本職, 而輒以一向力辭, 爲期也哉? 才疎而任啓沃之策, 學蔑而備顧問之列, 在臣身, 有負乘之懼, 在朝廷爲濫屑之失, 此臣所以寧被慢命之誅, 而不敢爲徑進之計者也. 況今大論方張, 三司齊籲, 而相持已久, 未蒙開納, 以臣之言議巽愞, 見識孤陋者, 將何以感悟天聽, 快伸王章也? 退而省身, 旣無所存, 進而事君, 又無所裨, 則徒恃寵靈, 猥玷淸班, 實非臣私義之所敢出, 而不亦羞當世而汚名器乎? 且臣私情, 有萬萬憫迫者, 臣之祖父, 今年八十有七歲, 臣父今年, 亦近六旬, 臣無他兄弟, 形影單孑, 嶺海三年, 逖矣相離, 久貽憂念, 積致傷損, 已非人理之所可堪者, 及今生還之後, 又復覊絆名繮, 睽違親側, 則在臣情私, 當復如何? 而亦豈不有乖於聖上孝理之政, 而烏在其當初特放之意乎? 古人有事君日長, 事親日短之語, 今臣所處, 十分類此, 若使臣, 謝迹朝端, 得免濫竽之譏, 歸侍鄕廬, 自盡寸草之報, 則此實大聖人無一物不得其所之仁也. 抑臣稟賦虛薄, 自少善病, 而南土飮瘴之後, 便成癃痼之疾, 痰火升降, 咳喘漸劇, 夜輒失睡, 晝必吐血, 一日動作, 一日昏倒, 雖在强壯之年, 殆同老耋之人, 知舊見之, 莫〈不〉憐之, 以此難醫之疾, 尤無供仕之望, 臣才分之不逮, 情理之難抑, 如上所陳, 疾病之不可復起爲人, 又如此, 則何敢不一暴於紸纊之下, 以冀聖明之矜憐也哉? 召牌臨門, 又不敢坐違, 謹此來詣於禁門之外, 而反覆循省, 終難冒進, 咫尺天陛, 末由入謝, 猥陳血懇, 徑歸私次, 臣罪至此, 尤萬萬矣. 伏乞聖慈, 天地父母, 俯察臣言之亶出肝膈, 亟許遞改臣新授館職, 以重官方, 仍治臣違慢之罪, 以嚴邦憲, 不勝幸甚. 答曰, 省疏具悉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 9월 영조 1년 9월 16일

승정원일기 601책 (탈초본 32책) 영조 1년 9월 16일 경술 21/29 기사 1725년 雍正(淸/世宗) 3년病勢 등을 이유로 遞差를 청하고 柳鳳輝 등의 討罪를 윤허하지 않는 일 등에 대한 所懷를 진달하는 李齊恒의 상소

○ 掌令李齊恒疏曰, 伏以臣本庸陋, 百無一能, 郞署歷試, 猶懼不稱. 顧此所叨言責之職, 萬萬無承當之望, 而適値武科開場之日, 不敢坐違天牌, 冒昧出肅, 臣心自愧, 固不暇言, 而其於辱國家之名器, 當復何如? 且今日何等時也. 國賊未討, 刑典乖舛, 歲飢民困, 拯濟無策, 君德有闕遺之歎, 官方多混淆之譏, 凡百猷爲, 茫無湊泊. 此時此任, 其不可人人而冒居也, 決矣. 臣何敢揚揚就列, 徒取人譏乎? 況臣宿患痰火之症, 十年沈痼, 已成癃廢之人, 每當寒節, 症情益苦, 頑痰上衝, 呼吸喘促, 精神昏塞, 飮啖專廢, 以此病狀, 實無一分供仕之勢, 卽通朝之所共知也. 伏乞天地父母, 俯諒微懇, 亟賜鐫遞, 以安殘喘, 以重臺選焉. 臣於乞免之章, 不宜贅及他說, 而區區憂慨之忱, 消鑠不得, 敢此附陳, 惟聖明留神焉. 臣聞明主御世之道, 上以順天心, 下以順人情而已. 天一[天人]一理, 間不容髮, 則所謂人情, 卽天心也. 萬一下拂於人情, 則其可上順於天心乎? 殿下試看今日之人情, 何如也. 上自卿宰, 下至微末庶僚, 刳肝瀝血, 所爭者, 何事也? 近自泮儒, 遠曁八域章甫, 齊聲叫閤, 所請者, 何事也? 誠以凶逆之徒, 罪關宗社, 而人情之所同嫉, 天理之所不容故也. 至於深山窮谷扶犂把鋤之人, 莫不曰謀逆之輩, 尙復晏然無事, 則國不可以爲國, 人不可以爲人, 與夷狄禽獸, 何以別哉? 其所憤嫉之言, 若出一口, 一國之人心, 於此大可見矣. 而殿下獨於此等凶逆, 曲貸而私護之, 衆請日力, 而天聽兪邈, 執一己之私見, 戰萬人之公議, 牽一時之私恩, 而廢萬世之公法, 以致百僚解體, 群情抑菀, 果可謂下順人心, 而上承天意耶? 向日四大臣之仰稟慈旨, 策我殿下, 實遵寧考之遺意, 擧國臣民, 莫不延頸欣忭, 而逆輝獨曰, 人心驚惑, 久而未定, 末乃結之以斷自宸衷等語, 其心所在, 路人亦知, 爲今日臣子者, 孰不欲寢皮食肉, 而獨殿下於大臣籲庭之批, 輒降未安之敎, 於三司叩閤之啓, 每下勿煩之批, 於章甫抗直之疏, 只有退修之敎, 上下相持, 氣像不佳, 似此義理, 考諸前牒, 果有之乎否乎? 王府之典刑, 由是而大壞, 天之經地之緯, 民之彝, 亦將自此而墜乖無餘, 思之至此, 寧不衋心, 天討有罪, 五刑五用, 則可誅者誅之, 可竄者竄之, 可赦者赦之, 一付之於天理之當然而已. 殿下奈何低仰於其間, 下以拂人之心, 而上以逆天之理乎? 今殿下不但容貸巨魁, 竝與戕殺至親鍛鍊誣獄之人, 而一切寬假, 尙今偃息其家, 使國家無法則已, 三尺之法自祖宗傳次, 至我殿下, 則殿下何忍一朝廢棄之若是耶? 頃者國練時, 在外諸臣之造朝, 非但爲入參祭班, 展其情禮而已. 誠不忍群凶之漏網, 典章之墜地, 思效沐浴之請, 庶幾吾君之悟, 故其時亞銓千言之疏, 儒賢七條之奏, 莫不以懲討, 爲第一義, 冀回天聽, 欲伸大義, 而下答之批, 溫諭丁寧, 一則曰, 爲銘座右, 一則曰予將書紳, 虛受之誠, 藹然於辭表, 嘉奬之旨, 渙潑於批旨, 王言一播, 聽聞咸聳, 擧皆欣欣然相顧曰, 懲討之典可行, 神人之憤可雪, 刑典可正, 義理可明矣. 其後臺啓, 卽數臣請討之義, 而聖批之靳允, 一如前日, 則日者銘座之批, 書紳之敎, 不免爲文具之場, 而悅而不繹之譏, 不幸近之矣. 實有歉於聖上接下之誠信, 而亦無怪乎數臣決退之斯速, 如是而欲求言路之開廣, 上下之交孚, 其可得乎? 伏願殿下, 特軫人心之不可强拂, 公議之不可强抑, 知非速已, 及今改圖, 夬正群凶之罪, 以答一國之望焉. 第臣伏聞日昨筵中聖敎, 有曰卿等何不顧身云, 筵席語秘, 雖未得其詳, 而果如所傳, 則此正所謂一言足以喪邦者也, 臣竊慨惜焉. 自夫大禍之後, 善類惴惴, 氣節消沮, 言論骫骳, 自上雖導之以犯顔敢諫之節, 勉之以忘身殉國之義, 猶慮其顧曕後患, 嚼舌囁嚅, 而況以顧身等語, 形諸辭敎, 以爲杜言路之方耶? 瞻聆所及, 莫不氣短, 實非群下之平日所望於殿下者也. 駟不及舌之戒, 爲殿下誦之, 伏願殿下澄省焉. 今年穡事之大歉, 我殿下旣已洞燭, 乃者十行絲綸, 有足以泣鬼神而動臣鄰, 爲殿下臣子者, 孰不仰體德音哉? 頃日筵中, 地部之長, 備陳民瘼, 而其所蠲減, 極其些略云, 此雖出於恤經費之意, 哀我赤子, 想必失望, 念及于此, 不覺於悒, 八路失稔之中, 三南尤酷, 臣謂別諭三南道臣及守令, 使之親審田野, 田穀之全不掛鎌處及禾穀之被災尤甚者, 竝許給全災, 諸般賦役, 一半蕩減, 而三南外諸道被災之邑, 亦令道臣及守宰, 看審給災, 則朝家軫恤之澤, 遍及於八方, 而未秋先散之民, 庶可有還集之勢矣. 且糶糴之米, 春則分糶于畿右諸邑, 以爲農民糧餉之資, 秋則運糴于山城各倉, 以爲至春還糶之地, 列邑之民, 秋納春受之際, 疲於道路, 其弊不些, 故每當凶年, 則秋納之時, 使各邑守令, 捧置于本邑, 春給之時, 使民因受於其地, 而及遇豐年, 然後運納于山倉, 此實凶年便民之規也. 今年畿邑近峽之地, 則年事雖優於三南, 而至於浦邊及原野等地, 則鮮有掛鎌之處, 凶歉若此, 北漢之米, 其何以一依豐年例, 運置於山倉乎? 籌司區劃, 雖或有異同之議, 而臣則謂姑令畿邑, 捧留其邑, 而至春還給, 以爲待來秋運納山城之道, 則民之蒙惠也, 多矣, 此亦恤民之一大政也. 民生之困瘁, 京外一般, 則都民之赤立者, 亦宜各別軫念矣. 各衙門及軍門流來宿債, 皆在於都民, 而年久之故, 受債之人, 或有身死者, 或有逃走者, 若其未死未逃者, 則遭此凶歉, 救死不贍, 雖非徵債之事, 實無保存之望, 而督迫甚急, 囚繫日久, 加之以侵于隣族, 隣族亦不能支當, 富者無以自存, 而貧者亦將流散, 臣謂自上, 申飭各衙門及軍門, 俾令待豐徵捧, 則聖澤可以均被, 而都民可以保存也. 近來各司吏胥, 額外漸多, 奸僞滋甚, 至於兵曹而極矣. 曾於庚子年間, 備局, 備諳此弊, 以有闕勿補之意, 申明定奪, 而辛丑以後額外加出者, 至於六十餘人之多, 以軍色吏言之, 十二名之數, 自是國朝定額, 而凶黨秉柄之日, 弁髦先朝處分, 勒令加出, 蟊賊日熾, 奸竇萬端, 軍庫枵然, 職由於此, 寧不痛心? 臣謂依先朝定額, 一竝沙汱, 恐不可已也. 凶歲字牧之任, 不可不十分愼簡, 則尤甚貪虐之類, 不可以迎送有弊而置之也, 決矣. 海州判官崔KC02330, 性本奸猾, 濟以利口, 虱附權凶之門, 甘爲使喚軍卒, 往在壬寅誣獄之起也, 敎誘其姪興祚, 造作謊言, 釀成禍機, 其心術之妖惡, 與重煥·天任輩, 一串貫來, 凶黨以此爲功, 厚酬以海西雄牧, 及其到任之後, 崇聚錢貨, 剝割生民之狀, 不可一一枚擧, 以最著者言之, 托以火藥擣砧, 創出無前之規, 勒捧錢文各三錢於千餘名軍士, 盡歸私橐, 醜聲載路, 營門至有査覈之擧, 而乞哀道臣, 苟且彌縫. 本州田品, 本多瘠薄, 加以上年, 偏被風災, 全不掛鎌, 而KC02330, 不有朝家給災之美意, 逐日捉致面書員, 酷加刑杖, 勒捧自首, 至於千餘結之多, 則書員, 疊書實結, 以充其數, 民不支堪, 泣訴盈庭, 輒皆嚴刑酷罰, 使不敢復言. 巡營所屬牙兵及鎭堡所屬軍官等千餘名, 稱以閑丁把記, 捉致官庭, 奪其帖文, 勒令納招, 而其中納價者, 皆免, 故競賣田庄, 輻輳官門, 一境嗷嗷, 如逢亂離, 如此貪虐不法之人, 不可一日置之於字牧之任, 臣謂先削其職, 而令攸司拿問, 以正其罪也. 鐵原府使李重新, 礪山府使李遇新等, 卽柳就章之妻娚, 而柳選基之內舅也. 其居官蔑法之狀, 姑捨勿論, 當其就章父子被禍之日, 視若仇讐, 終不顧見, 甚至求官於暴屍之際, 人皆傳說, 莫不駭愕. 如此蔑倫悖義之人, 不可置之衣冠之列, 臣謂竝宜削版也. 答曰, 省疏具悉. 日昨筵敎事, 已諭於長席之批, 而卿等之說, 爾聞之誤矣. 田災事, 日昨處分, 亦重古例, 山城軍餉事, 爾言是也, 而亦不可盡留本邑, 都民徵債, 限明秋勿徵, 而胥輩濫出事, 已有有闕勿補之命矣. 崔KC02330事, 往事不可歷提, 而風聞亦豈準信乎? 兩邑守令事, 爾之所聞, 不亦過乎? 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 9월 영조 1년 9월 16일

승정원일기 601책 (탈초본 32책) 영조 1년 9월 16일 경술 22/29 기사 1725년 雍正(淸/世宗) 3년病勢와 情勢를 이유로 遞差를 청하는 金取魯의 상소

○ 大司諫金取魯疏曰, 伏以臣, 疾狀之深劇, 已月餘矣. 自在喉院, 連上疏單, 而聖明不諒, 一例靳許, 情窮勢迫, 黽勉復出, 練事陵幸, 朔日親祭, 次第當前, 情禮所在, 不敢言病, 祗欲忍耐挨過, 更暴危懇矣. 奄遭伯母之喪悲隕哀擾, 未遑他事, 丐免之計, 又不如意, 當遞未遞, 但自悶鬱, 諫省特除之命, 勿[忽]下於千萬夢寐之外, 臣誠惝怳驚惑, 莫知聖意之攸在也. 臣於凡百職事, 實無强策供仕之望, 而至於所叨臺任, 尤有情勢之不容一刻蹔冒者, 蓋臣頃參憲官, 僨誤臺責, 非斥之言, 前後迭出, 節拍層疊, 鬧撓不息, 臣雖遞帶他職, 尙且有竦然而不自安者矣. 顧何敢復蹈其地, 重得罪於公議之下哉? 臣當慙悔朒縮, 自劃於言地而已, 誠不欲一一提說, 以犯其自靖之戒也. 況其時同事之人, 復入臺次者, 輒皆因此引遞, 無敢有行公者, 物情之嚴, 據此可見. 揆以公體私義, 寧有一分冒進之理乎? 且臣膈痰作痛之病, 仍成關格之症, 水飮糜粥, 不能順下, 食輒嘔逆, 終日耐飢, 眞元漸鑠, 形神隨脫, 胸腹若刺, 冒腕如潰, 眩暈瞀亂, 殆不自狀, 而喪慘疚慼, 轉輾加劇, 委頓床席, 日就沈淹, 連試藥物, 雖或少減, 源委旣深, 證形殊重, 有非一時偶感之比, 若不趁今解職, 從容醫治, 則誠有性命之憂矣. 噫, 臣本庸陋, 不堪任使之狀, 卽聖上之所洞燭也. 今又重之以踪地臲卼, 疾病癃痼, 雖欲奔走職事, 報效萬一, 其勢亦末由耳, 悚恨之極, 復何言諭? 顧玆職名, 不宜一日虛帶, 制限未畢之前, 未敢徑事控籲, 泯伏累日, 坐違嚴召, 臣罪至此, 尤萬萬矣. 今始露章冒溷於愍覆之天, 伏乞聖慈, 亟賜鐫遞, 以便調治, 仍加譴斥以安賤分, 不勝萬幸. 答曰, 省疏具悉. 今玆新命, 予意非偶, 卿其勿辭, 從速察職.

영조 영조 1년 (1725년 雍正(淸/世宗) 3년 영조 1년 9월 영조 1년 9월 20일

승정원일기 601책 (탈초본 32책) 영조 1년 9월 20일 갑인 19/23 기사 1725년 雍正(淸/世宗) 3년疏下 6賊의 亟正邦刑, 韓世良의 孥籍, 睦時龍을 減死定配하라는 명을 거둘 것, 당시의 問事郞廳을 鞫廳에서 拿覈하여 嚴處하게 할 것 등을 청하는 李根의 계

○ 掌令李齊恒所啓, 請疏下五賊, 竝命亟正邦刑事, 請命有司亟擧世良孥籍之典, 以伸王法事, 請還寢時龍減死黑山島定配之命, 仍令王府依律處斷事, 請其時問事郞廳, 爲先拿覈嚴處事, 請遠竄罪人沈檀, 亟令王府拿覈嚴問, 以伸王法事, 請益寬絶島圍籬安置, 李宜晩削奪官爵, 門外黜送事, 請逆鏡子正海等, 亟施孥戮之典事, 請知事沈壽賢絶島安置事, 請還收李森以下睦天任·沈廷玉·廷紳等酌處之命事. 竝措語見上 新啓, 門黜罪人柳綏, 以逆鏡之至親, 和應之狀, 向日臺章略論之, 伏想聖明記有矣. 向者, 金東弼一疏, 深斥逆鏡敎文事而發, 則指意所在, 渠輩亦知之, 而竊憫其逆鏡情狀之敗露, 潛受鏡·寬輩之陰嗾, 挺身突出, 論斥東弼, 至請罷其職, 則其心所在, 人孰不知? 且於逆鏡聚黨宴飮之日, 綏, 以狎客, 獻壽於逆鏡, 渠輩亦有指點唾罵者, 蝨附逆鏡, 作一奴隷, 凡爲逆鏡地者, 無不用極, 非特護逆而止, 則鏡賊伏法之後, 渠安得獨免治黨與之罪耶? 到今公議愈鬰, 不可但已, 請門黜罪人柳綏, 極邊遠竄. 前參奉金堯鏡, 卽鏡賊之親弟也. 凶獰狡猾, 無異逆鏡, 陰謀秘計, 莫不主張, 鏡賊滔天之惡, 實由於堯鏡之助成, 往在壬寅年間, 士禍大起之日, 堯鏡, 稱以齋任, 突入太學, 驅逐齋生, 網打士類, 無復餘地, 最是萬萬絶痛者, 以兇言悖說, 通文于八道, 凡士類之稍異於其黨者, 則一切目之以逆黨, 使各校各院, 墨削于儒案, 刀割于校籍, 非但不使之接跡於學宮而已. 甚至咆勃列邑, 毁其家而黜其鄕, 凶焰所及, 八路騷擾, 若逢亂離, 景色愁慘, 冤呼徹天, 自古奸凶之釀禍士林者, 何限, 而豈有如堯鏡之慘毒者乎? 國人齊憤, 莫不欲食肉而寢皮, 況以大逆之同氣, 其所負犯, 又如是, 尙今晏然, 偃息其家, 豈非刑典之大乖者哉? 不可不各別懲治, 以慰一國章甫之心, 請前參奉金堯鏡, 絶島定配. 答曰, 不允. 末端事依啓.

영조 영조 1년 (1725년 雍正(淸/世宗) 3년 영조 1년 9월 영조 1년 9월 24일

승정원일기 601책 (탈초본 32책) 영조 1년 9월 24일 무오 18/23 기사 1725년 雍正(淸/世宗) 3년營鎭의 逃軍을 엄히 搜捕하여 軍律로 다스릴 것, 無用한 器械를 만들지 못하게 하는 방도를 강구할 것, 統營穀의 반을 留庫하거나 本營으로 移送해서 分給의 數를 줄일 것 등을 청하는 李泰陪의 상소

○ 前萬戶李泰陪疏曰, 伏以臣聞嫠不恤緯而憂國, 野有芹曝而獻君, 人皆爲笑, 而不知忠公愛國之誠, 出於天性者, 初無間於貴賤, 是故河汾之太平十二策, 婺州之中興五論, 皆平日爲國家深慮遠策, 蓄積于中, 忼慨抑鬱, 試一鳴號, 而忘其身之草野, 衣之布褐也. 今臣, 闤闠賤士, 靺韋麤品, 萬里於君陛, 風馬牛於朝廷, 食藿謀肉, 極涉猥越, 然而臣之高祖父母, 昔在龍蛇, 避亂海州, 適與仁嬪寓邸, 隔籬而居. 仁廟誕降之時, 臣之曾祖, 亦生, 以新産多乳, 特令奉哺, 終爲盡心, 勤勞備着, 曁龍飛之後, 國家, 謂臣祖, 邂逅塵埃之中, 奉保危亂之間, 待之以殊功, 與掖庭異例, 鴻恩眷渥, 流及於臣家累代, 而內賜夫人祭需, 至今不絶, 則臣實先朝功臣子孫, 沐浴恩私者也. 且少操弓馬, 猥得善射之名, 早年登科, 歷仕於摠哨禁旅習讀, 得除萬戶於包伊浦, 遞歸屬耳, 則臣又侍衛輦轂, 佩符食祿者也. 此臣葵藿傾嚮之誠, 犬馬報效之悃, 自期不後於人者, 而且芻蕘獻言, 國有盛典, 方擬以區區所懷, 一陳於九閽之下, 而適伏見政府頒布求言傳旨, 憂旱隱民之意, 惻愴於十行之間, 雖桑林自責, 無以加此, 臣謹奉讀流涕, 臣新經邊將, 所欲言者, 不過南中邊鎭之弊, 此不足以上補君德, 下醫民瘡, 然大夫儆朝, 工執藝諫, 各有其職, 庸何傷乎? 臣在任時, 豈不欲據職論弊? 而但有所言, 必主閫見可, 然後申於上司, 上司採納, 然後達於廟堂, 而人微言輕, 地絶階逈, 狂戇之說, 枘鑿於忌諱之聽, 更張之策, 齟齬於因循之時, 故巧者含糊苟容, 愚者妄動牴牿, 此臣之所以遭罹徑遞, 而不得不追進於今日者也. 所謂邊鎭之弊, 一曰, 紀律懈廢. 夫用兵, 專以紀律爲主, 若軍無紀律, 卒不服習, 雖有投鞭斷流之衆, 猶不可用, 況我國邊將所率土卒, 不過二百二十人, 以此些少之卒, 禦彼橫海之賊, 有若鄒楚之不敵, 所可得力者, 惟在於有親上事長之心, 而服習戰鬪, 則或可望以一當千. 而昇平百年, 人事恬嬉, 將則疲殘而姑息, 卒則懈弛而不用命, 不知上下之有分, 何望肢體之相救? 軍兵逃叛, 最是紀律之大關, 平時有難輒殺, 國家設法, 必待三次逃亡而後誅之, 已極寬緩, 而此法又廢不行, 雖三四逃, 罪不至死, 故頑悍之兵, 視逃亡爲尋常底事, 一人二人, 以至於盡數叛散, 則將何以禁戢乎? 春秋操鍊, 所以使士服習, 而偃蹇之卒, 每每雇人代送, 而漫不知操閱之爲何事, 夜操之際, 亦多有乘暗脫漏, 不爲登船者, 而兵房都訓導等, 蒙蔽不告, 以避其罪, 平常之日, 此習久成, 則脫有緩急, 豈復有以失伍違次, 爲懼者乎? 昔孫武, 斬宮嬪於袵席之上, 而閫外之兵, 走死如騖, 由此觀之, 紀律不素行, 技藝不素習, 而能用於臨死者, 未之有也. 臣請自今, 營鎭逃軍, 別爲收司之法, 嚴加搜捕, 不待三次, 輒施軍律, 點兵之法, 十分嚴飭, 其容貌疤記, 必逐一明驗, 夜操行伍, 亦一一査點, 犯者, 分輕重施律, 兵訓等先發告者, 貰其罪, 舟師推點, 而兵訓隱慝不告者, 竝施其律, 則墜廢之紀律, 庶可以收拾矣. 二曰, 器械無用. 昔晁錯之論兵曰, 器械不利, 以其卒予敵, 勝敗係於器械, 其事甚明, 可不愼歟? 我國之劍不如倭, 弓不如燕者, 是人工之不至, 而非風土必使之然也. 倭劍之良, 非但在鐵, 以其鍛鍊之精也. 我國南中産鐵, 亦多良者, 百鍊打造, 一如倭法, 則亦足以爲利劍, 而工匠旣拙, 鐵品不擇, 吹鍊不精, 監造者, 以少費物力而多造爲能, 一自近年新劍造納頒布之後, 舊劍之良者, 皆廢而卽今京輦親兵所佩, 皆是鉛刃, 鈍鍔而不可用. 至於邊鎭之劍, 尤爲無狀, 但割豆腐, 詎堪斬敵. 凡造弓之法, 必截取角心大片鋪上, 而角理直順, 然後風雨暑濕, 無所壞窳, 我國弓匠, 專以角之羨餘, 爲利, 委曲雕裁, 細碎補綴, 木理角性不相順合, 故一經陰濕, 角起而弓窳, 京造之弓, 猶或稍勝, 而至於邊鎭之藏, 大可駭然. 蓋邊將防布給代之外, 無他聊賴之物, 而軍器不修, 罪責輒至, 故不得不以桅蠟, 爲避文塞何之計. 所謂新造者, 僅僅成樣, 所謂修補者, 庫中百年或七八十年, 陳久之弓, 外裹樺皮, 點火矯操, 以閱逢點而已. 若上絃引彎, 則皆隨手破裂, 邊將之不能盡職, 爲此欺罔, 誠爲可罪, 然亦勢固然也. 其造弓物役, 營門旣無白給之物, 又無料理之他策, 年年別餉米捧耗者, 其數雖少, 每年生息, 可以用之不竭, 以此爲造弓之資, 自營門, 年例定式, 使造若干張, 永久遵行. 至於凶年米貴之時, 則餉米元數內, 參酌割出, 發賣收錢, 以其錢之半, 別爲造弓, 以其半, 募民預受, 使之待秋充納, 元數, 則民急於用錢, 樂爲受去, 秋捧之數, 可盈其割出之穀, 民如不願, 則不必强授, 而每於修造之後, 陳久無用之弓, 漸此祛之, 則期以十年, 弓可一新. 而凡造弓造劍之監匠姓名, 皆刻之其上, 新造之後, 自營門取試, 弓有病而劍不入者, 邊將與監匠, 一倂施以重律, 則弓劍, 稍可以精利矣. 雖然我國所用弓角, 專賴倭館, 而近年黑角, 忽然斷絶, 而倭之黃角, 我之鄕角, 皆不堪用, 無角造弓, 實是當今第一之憂. 近年國家, 移咨彼國之禮部, 請爲許貿者, 數次, 而皆不得成約條, 禁物, 自下轉奏成之, 似無是理. 若直爲奏請, 則以彼近來優待之意觀之, 未必無特旨之允, 從其奏請之辭, 則昔在明朝, 與十三省, 同無防禁, 永樂癸未, 賜十八史·春秋會通, 宣德丙午, 賜通鑑綱目, 庚戌, 賜環刀劍, 乙卯, 賜通鑑歷代記, 景泰乙亥, 賜宋史, 萬曆以後, 連許弓面焰焇之貿, 前朝接待之無間內外, 如此矣. 至于丙子, 兵·史書·軍器之禁約, 出於屬國初附, 天下未平之故, 而今血誠事大, 殆近百年, 情志交孚, 便同一家, 康熙庚寅, 特令修築城池, 繕治器械, 以防海虞, 其赤心置腹, 不復疑間之意, 可以見矣. 黑角, 雖在禁條, 今之事勢, 與初約條時, 有異, 天下十五省及蒙古通行買賣之物, 小邦, 獨爲見阻, 接待疎外, 殊甚冤枉之意, 懇切陳辭, 則可冀萬一之或聽矣. 今年冬至使行, 兼附奏請, 如得請則幸矣. 如其不得, 終不可亶已, 私買之路, 不正, 生事可慮, 然而聞近年大小之行, 鳳城, 年例給賄, 故每於出卜時, 一二抽看之外, 不甚搜檢云, 弓角, 若無事出來者, 自兩西及京軍門, 優價買取, 則人樂其利, 而私角, 亦必流出矣. 三曰, 餉米分給. 昔宋行靑苖之法, 給錢於民, 使出息以償, 而致天下之變者, 何也, 以其勒給而勒徵也. 各鎭軍餉米儲置, 多者五六百石, 少不下三四百石, 統營米租, 分置各鎭, 亦累百石, 合而計之, 則千有餘石, 而還上規, 軍餉則一半留庫, 一半分給. 統穀則無一留庫, 而盡數分給, 一年分給之數, 殆至八九百石, 以八九百石, 分給於二百餘名, 穀多人少, 不可不一人處, 多數勒給. 而及至秋捧之時, 窮兵殘卒, 無路備納, 而幕府誅責, 加於邊將, 不得已鞭扑其一身, 橫侵其九族, 其害有甚於靑苖. 自今統穀, 亦爲一半留庫, 或移送本營, 以減分給之數, 則秋捧之弊, 可以少紓矣. 四曰, 鎭卒徭役. 邊鎭之設置土卒, 本爲待變固圉, 而非爲虜奴使役者也. 土卒, 居則耕作而資生, 出則練習以待閱, 或應上司之使喚, 或差軍務之例役, 此事何鎭無之, 獨於嶺左十鎭, 土卒劇役之旁午, 他道所無. 其役目則曰, 倭船艙修築之役, 曰枺柵完揷之役, 曰宴享時陪行軍官儀仗手之役, 曰倭人進上雜物輸運之役, 曰接慰官·前陪諸色·羅將·六角手·旗手之役, 曰倭館三處, 伏兵巡邏守直之役, 曰新歲倭館, 古非·靑草·眞木·栗木·松長木備給之役, 曰宴享時, 進上差備整立之役, 曰宴享大廳修補, 內外墻垣修築之役, 曰倭館內外浚溝之役, 曰草梁客舍修理, 內外門及墻垣之役, 曰設門屋修改, 圍城修築之役, 曰倭人出來入館, 則新造炭廁家, 懸架及刈荊棘蓋墻之役. 此外種種色役, 有難毛擧, 土卒自備糧食, 遠行赴役, 去去來來, 長立道路, 日夜辛苦, 鼻眼莫開, 怨聲載路, 非但鎭卒之疲於奔命, 心力俱盡, 其修理鐵物, 皆責出於邊將, 幺麽邊將, 其何以支堪乎? 凡各官雜役, 乃是烟戶應差之役, 而烟戶不問, 專責於鎭卒, 便民勞兵, 偏僻如此, 平時, 困之以重役, 軍興, 驅之於戰鬪, 與古所謂百年養士, 以待一日之用者, 大相不同, 豈非可矜之甚者乎? 自今以後, 鎭卒, 相當役外, 一依他各官例, 竝令烟戶應役, 不然則烟戶分半差役, 以紓土卒偏苦之怨, 似爲得宜矣. 五曰, 郊卒責納. 凡兵·水營, 例受分養馬五匹, 而其喂養之草, 旣有定式, 使鄰近數邑供之, 而其載來船價, 則各鎭, 各出正木二疋, 而營門, 又於各鎭, 土卒十六名式, 以六日赴役分定, 每鎭卒處, 捧入草二十迲, 所謂一迲, 可十大束, 二千迲, 卽二萬束也. 名爲十六名, 六日赴役, 而其刈運之間, 每鎭土卒, 全數勞役, 動經月餘, 土卒, 於倭館營門百役孔劇之中, 又有此郊草之役, 自備糧力, 輸納營門, 爲不緊之物, 而土卒, 則用力辛苦, 有不能宿飽之怨, 此可以已矣. 六曰, 倭人貿穀. 我國, 餉餽漕運, 專靠於三南, 而不幸嶺南之半, 入於倭人館穀之費, 每年館供及公木作米入給者, 殆近三萬石, 爲我國之一大尾閭. 而對馬一島, 本以磽瘠之地, 生穀不實, 島民, 皆仰哺於我, 少値凶歉, 則必多出銀貨, 以行糶貿, 萊民之樂利者, 載米而坌趨. 嶺·湖官吏, 亦多輸粟以貿貨, 故荒年穀價, 每致騰貴, 而民之飢殍, 無以盡恤, 公給之歲致數萬, 猶爲痛心, 豈可更許其糶糴, 以瘠我而肥敵乎? 此與春秋之毋遏糴, 大有所異, 自今倭館米穀貿賣之類, 一切嚴禁, 則南關之穀, 稍有餘裕, 兵民得免於飢餒, 還上易捧, 而官儲充實矣. 噫, 民食之艱鮮, 蓄積之空匱, 豈徒南土爲然? 軍餉虛錄之弊, 八路皆同, 至於大農之積, 一國之大命, 而國儲哀痛, 莫甚於近日, 漢廩無陳, 齊棠如洗, 一年所入, 僅支一年之用, 漕運稍稽, 則頒祿貢價之給, 每致停廢不足之患, 歲常凜凜者, 何也? 蓋我國地方, 南北三千, 東西千里, 而一等田一結, 準中朝田三十八畝, 六等田一結, 準一百五十畝, 幅員之內, 通可數千萬畝之地, 而度支收租案, 不過七十餘萬結. 以地量結, 結不及地者, 倍蓰, 而諸宮家各衙門位田·屯田之免稅, 量外之逃卜漏結, 田等年分之虛實相蒙, 北道之減分, 西關以奉燕, 嶺南以供倭, 八道除三, 餘存無幾, 而京外官制, 一倣大國, 度支用度, 歲加浩繁, 蓄積之不敷, 勢所固然. 以輓近年事言之, 乙亥以前, 幸得累年連稔, 貢稅之入, 無所減縮, 京倉旣裕, 足供年用, 而江都, 南漢之穀, 亦皆充溢. 一自乙·丙之後, 三十餘年, 仍饑荐侵, 不復得見大有, 常平之積, 罄竭於頻賑, 保障之儲, 蕩盡於移轉, 內外枵然, 更無餘地, 頒祿不得以時, 貢物多所裁損, 而齊民倒懸, 十室九空, 爲飢寒所迫, 窮姸[窮奸]極惡, 靡所不至. 至於外方之民, 又困於貪汚之誅, 隣族之徵, 流離四散, 死塡溝壑, 風俗日敗, 偸盜過半, 民事國勢, 可謂岌嶪, 而今秋穡事, 不及昨年, 三南皆以告旱, 明春之租入減縮, 從可知矣. 目前之事, 已極寒心, 而脫或不幸, 復有乙·丙數年之連災, 則以當今掃如之倉廩, 朝不謀夕之急, 未知經用匱絶, 何以繼之, 庚·癸有呼, 何以賑之? 言念及此, 不覺氣短. 臣伏覩殿下, 視民如傷之仁, 遠過文王, 懇惻之旨, 屢騰絲綸, 至減各官進上, 以紓一分民力, 德至厚也, 恩至渥也. 臣謂今日捄民之策, 惟在於節用省費, 而進上減損, 乃是節省之一端. 伏願聖上, 推而廣之, 凡度支不緊之用, 竝加裁損, 別令賑廳, 及此時方便糴穀, 以爲前頭賑恤之地, 則公私幸甚. 而但賑廳取糴之道, 貢物年條買得一事, 最有所不便者, 都民之中, 貢物應役者, 雖無多, 然一年貢物給米累萬餘石, 皆自貢物主人, 散布於民間, 故無論貢物有無, 皆賴其米. 甲戌以後, 賑廳貿穀, 皆於貢物主人處, 預給價錢, 而數年條受米, 連次會減, 民受其錢, 先已消花, 至於國供措備之時, 貸用子錢, 非但貢物之民, 因此而蕩敗負債, 不能保存, 連年荐凶之中, 貢物之米, 數年不出, 乙·丙生民之多死, 實由於此, 而賑廳不能盡恤, 此乃已驗之大弊也. 賑廳之買年條, 雖爲賑恤, 凡賑恤之道, 旣給應食之物, 然後加之以賑恤, 乃所以爲實惠也. 今收入應給之物, 使之艱難, 而後恤之, 何以爲恤乎? 故頃日朝家, 洞見其弊, 年條買賣, 嚴加禁斷, 生民蒙惠, 僅纔不過三四年, 伏聞今者賑廳之買賣年條, 又爲開路, 乙·丙之弊, 將復出於今日矣. 臣請令公私貿穀者, 防禁年條, 毋得買賣, 則都民幸甚, 臣最所慨惋者, 南草一物, 本來無益於人, 出自狡倭, 遂至於移易天下, 實未知其故, 而此物之晝夜恒喫, 與穀無異, 其買賣有利, 大勝於販穀. 其所種之地, 必極膏腴, 然後茂盛, 故八道沃土, 多入於南草之田, 而郡縣, 但收田稅, 豈問何物? 我國生穀之土旣貴, 收租之案, 元少, 而無用之種, 參廁其間, 其害嘉穀而縮民食, 莫此爲甚, 此物永加禁斷, 亦非難事. 凡八道南草田, 一切禁種, 犯者, 沒入其田, 如穀中雜植者, 半沒其田, 敢誰種之? 若以城中通行之物, 有難猝禁, 則特加重稅, 比之禾結, 十倍其數, 使之無利, 南草之田, 自可稍稍廢矣. 若以勅需爲慮, 則倭匣草貿用, 自無所防矣. 酒醪糜穀之弊, 漢文帝詔書中有之, 此可見聖帝軫民愛穀之至意, 而自古以來, 釀酒濫多, 未有如今日之痼弊者也. 以數十年前觀之, 都城內外, 酒戶僅可百數, 欲求美釀者, 必遠求於他部, 坊里郊外, 則又無大肆, 至於近年, 都民嗜酒之習, 趨利之風, 日變而月異, 五部四十餘坊, 坊坊曲曲, 皆揷酒帘, 十室之洞, 五爲酒戶, 都城內一日釀酒之數, 殆敵飯米, 一年所費, 不知其幾萬石. 又自四五年前, 京江諸處富民, 貿穀數萬餘石, 沿江之民, 盡爲賖取, 無一斛入城, 而一倂釀酒, 夏則燒熬, 一夏燒酒之數, 又十倍於淸酒, 男擔女戴, 行賣於城中, 分沽於近畿, 賣酒之聲, 遍街載路, 無遠不及. 都民畿氓, 雖懸鶉丐乞者, 無不得醉, 大者, 以酒敗家蕩産, 小者, 以酗詬鬪悖亂, 其細害瑣弊, 有難盡陳, 而靡國之穀, 喪民之性, 此其弊之最大者也. 以此論之, 酒禁, 不可不嚴重, 秋曹·京兆, 雖有其禁, 禁吏之索賄操縱, 作弊民間, 罔有紀極, 莫如革罷禁吏, 令該里任掌, 酒家有無, 每月現告官曹, 不告現發者, 有罪. 又令各軍門, 如松禁例, 巡行摘奸, 釀酒被捉者, 家長決棍, 以別肉例收贖, 街路行賣者, 亦同其罪, 大小人家婚喪, 不可不用者, 告官許釀, 然後用之. 麯孽, 爲釀酒之根本, 禁麯孽, 爲要緊, 至於米數十石以上釀酒者, 別爲從重, 施以徙邊之律, 則濫雜之弊, 庶幾少息. 此一款, 若果禁戢, 則必大有補於民食, 奚啻開倉設賑之比哉? 七曰, 松禁不嚴. 水師之命, 係於戰船, 戰船之具, 出於松田, 無松則無以造船, 無船則雖有武夫千群, 無所用地, 松田之關於國家, 可謂重大. 以此論之, 則船材偸伐之罪, 實與破壞城堞, 盜竊武庫者, 無異, 而若之何營鎭松禁, 不嚴而甚輕, 不過決棍而止, 厚利薄罰, 人誰顧憚? 是以盜斫之弊, 罔有紀極, 大者, 爲棺板屋材, 小者, 爲漁夫之箭, 鹽漢之柴, 有松之處, 靡不皆然, 而至於嶺之左道, 尤甚濯濯. 臣於上年本鎭戰船新造時, 近處無可容手之地, 故不得已遠取於右道, 巨濟島, 中蓋右道之松, 稍勝於左道者. 右道, 乃統營之所管轄, 而伏聞土人之言, 則昔有統師[統帥]臣姓鄭者, 松禁至嚴, 犯者皆先斬後啓, 其時極甚茂盛, 自其後來, 人皆知統師[統帥]威令嚴重, 異於他營門, 故奸偸之弊, 稍能知戢, 此可見松禁之不可不嚴. 而左道, 則又有可駭之事, 各邑松田都監官, 每以座首鄕品官輩, 差定, 而嶺俗, 凡以品官爲名, 皆各樹黨, 互相嫌隙, 故爲憎監官, 每每投火於松田, 此監則彼火, 彼監則此火, 穎川之仇怨無窮, 而牛山之萌孽皆盡, 臣在南中, 詳聞此事, 心竊痛之. 臣謂當分付各邑, 勿復以鄕任輩監松, 而別令官軍官, 分番次知, 各分經界, 日夜巡檢, 如京軍門輪次松牌之例, 而若用生律, 則萬無禁斷之勢, 別爲從重, 論以一罪, 然後庶可禁戢矣. 且戰船之行也, 進退旋轉, 專恃鴟木, 若鴟木折傷, 則船必破矣. 船之最重者, 莫如鴟木, 而大洋風波之中, 則用力於鴟者, 甚緊, 他木, 皆易折傷, 故必以六七把大龜木, 爲鴟, 然後可以耐久不傷. 而近日松田, 已盡以來, 此木亦盡, 近海之地, 絶無所有, 故上年左水營四船及丑山·包伊等鎭戰船鴟木改備次, 以厚價搜貿於沿海各處, 終不得之, 仍舊置之. 水營則貿得統營餘件, 僅僅用之, 事之寒心, 與松田之弊, 無異, 自今種之, 猶可爲七年病之三年艾. 沿海營鎭有船處, 皆行申飭, 種養龜木, 嚴禁偸伐, 則幸甚. 八曰, 色目換定. 凡將之有卒, 如肢體相隨, 骨節相捄, 有呼必應, 立表影從, 然後可以赴猝而投急, 今之各官與營鎭之兵, 皆不在管下, 散處各邑, 或相去數百里之遠, 或水卒深居山峽之中. 其在平時, 則預定期會, 姑爲無妨, 若不意遇警, 則呼吸之間, 事機甚迫, 在遠之兵, 及時來集, 萬無其勢, 歷觀古史, 外兵未集, 而內城已破者多, 此皆軍兵遠置之過也. 臣謂各邑營鎭水陸軍兵, 各從便近, 換定色目, 俾處管下, 以爲朝令夕發之地, 誠爲得宜, 而但水陸色目, 有納布輕重之不同, 換定之際, 人或不便, 故各官以此持難. 然而凡人之情, 不可與慮始而可與樂成, 自古美政良法之初行, 未必無一二是非, 而行之有效, 則不便者, 反爲之悅服矣, 此事惟在於朝家斷然行之, 各邑雖有依違而不爲撓改, 則可以成矣. 九曰, 戰船制度. 臣見倭船之制, 極爲精緻, 全船內外, 皆重附夾板而板縫交互, 隱入於夾板之裏, 水不得滲透, 多用鐵釘, 船之牢壯, 有若全木, 獰風震浪, 萬無破壞之勢, 船之體, 後廣前尖, 船額, 豎一大木, 突出如人之鼻, 木之左右, 斜附殺板, 其狀尖銳, 故衝入波浪, 如刀劈物, 往來捷疾, 此乃倭船之妙法也. 我國造船木手, 旣皆麤劣, 單板粧造, 合縫齟齬, 水漏浥出之弊, 在所難免, 船之前後, 皆平廣如一, 船前廣面上, 又平懸立板, 十餘船頭, 每爲波浪所遏, 其進遲鈍, 蓋製造工人之不及於倭, 旣相萬萬. 而以所入之物力論之, 鐵物一千六百斤, 其價殆至數百緡, 而營門所給, 只是留木三十疋, 不及五分之一, 其他雜費, 又爲不少, 而皆令邊將當之. 邊將防布給代之外, 無他聊賴之物, 雖欲盡心竭力, 一如倭船之精造, 而措手無地, 不得不塞責而止, 此豈徒爲邊將之罪乎? 臣謂戰船, 乃水軍性命之所寄, 國家成敗之所關, 苟有利於運用之道, 不可愛惜物力, 因循前套, 而不爲之變通. 臣請自今以後, 令營鎭新造戰船, 一倣倭船, 爲夾板前尖之制, 講究施行, 不勝幸甚. 十曰, 左兵營移設. 凡營鎭設置之道, 水陸異宜, 水師則處於海口, 以當海水之敵艘, 兵營則處於陸路形勢之地, 賊登陸, 然後隨其地理而爲戰備. 今之左兵營, 在蔚山, 最壓海邊, 而兵卒, 散在陸地諸郡, 萬一敵船, 直犯於兵營, 則在海旣無舟師之可禦, 登陸又未及招集軍兵, 以孤軍受敵, 初鋒戰備之事, 皆出於蒼黃急遽. 且無傍近營鎭, 可爲聲援者, 論其形勢, 易撓而難堅, 不如入處於去海稍遠之地, 聞警豫備, 據險守要之爲愈也. 左道之中, 又有左右路, 敵若由右, 則必由東萊·梁山·大丘而來, 若由左, 則必由機張·慶州·永川而來, 永川與大丘, 左右相望, 相去八九十里之間. 今以左營, 移設於永川, 敵若左來, 監營赴援於兵營, 敵若右來, 兵營赴援於監營, 相爲輔車之形, 犄角之勢, 而敵未來到之間, 我之團兵設備, 可以有裕, 而士卒之心, 頗有所峙, 與在海邊, 猝然當敵而驚駭, 相萬萬也. 臣因論此事, 而西關設置, 有如此相類者, 竝此仰陳焉. 西關直路要害之處, 皆設防鎭, 然而敵之來路, 又有捷於直路者, 自鴨綠下流, 三江合而爲一者曰, 大總江, 敵若渡此水, 由白馬山城, 前路從鐵山府西, 遵海而過宣·郭, 由定州之七岳山, 以達於安·肅之間, 一路捷緊, 而此數百里間, 無一鎭戍, 但以嘉山營將, 防守曉星嶺而已. 此可謂守此而失彼也. 七岳之山, 峙險縈紆, 而中有一路, 可爲把守之處, 古城以陸軍僉使, 不干於水路, 而居在嘉山海邊, 實非其所, 今以古城鎭, 移置於七岳山隘口, 似爲便當. 宣川之淸江萬戶, 處於大路之左, 殊無緊要之勢, 而左峴之地, 雖無峻險, 洞谷逶迤, 左右夾山者, 十餘里, 便成直路之門戶, 且中有舊城, 雉堞尙存, 可合民居. 若以淸江, 移鎭於左峴, 舊城兩邊, 多植樹木, 作一寨柵, 則形隱勢疑, 賊不敢輕進矣. 且以京畿論之, 則喬桐, 爲兩西海口, 永宗, 爲三海海口, 其緊要形勢, 與之相敵, 此京畿, 入海之左右門戶也. 近年, 有以永宗僉使, 陞爲水營之議者, 蓋有所見, 然而永宗, 以小島, 物力殘弊, 當此國匱民困之日, 獨營設置, 其勢甚難, 仁川, 以主官, 與永宗相對若門戶, 而其物力, 可以成營, 若以仁川府使, 爲水師, 而分其中軍於永宗, 兩軍相對, 分把門口, 則可爲牢壯矣. 此伏未知何如也. 昔宋孝宗時, 陳亮, 環視錢塘, 歎其地下而城可灌, 詣闕上書, 言錢塘之不宜駐蹕, 孝宗赫然動心, 欲牓朝堂, 將爲採用, 而時論或有非之者, 彼以卓犖之見, 洞理之論, 不能見信於當時. 況臣以幺麽賤身, 識淺管蠡, 言涉瞽矇, 而移置更張之說, 又關於軍國重事, 非愚乃狂之誚, 僭濫猥越之罪, 固知其無所逃, 而但爲癡忠所激, 遂敢言之不止. 伏乞聖明, 勿以人微廢言, 亟以此下于廟堂, 或蒙十採其一, 則臣雖死之日, 猶生之年也. 答曰, 省疏具悉. 觀爾疏辭, 深嘉應旨之誠, 條陳事, 令廟堂稟處.

영조 영조 1년 (1725년 雍正(淸/世宗) 3년 영조 1년 9월 영조 1년 9월 25일

승정원일기 601책 (탈초본 32책) 영조 1년 9월 25일 기미 24/25 기사 1725년 雍正(淸/世宗) 3년病勢를 이유로 遞職시켜 줄 것과 講筵을 날마다 열어 經典을 講磨할 것, 泮宮의 시험에 入格한 儒生에 대해 지나친 濫賞을 베풀지 말 것, 宮隷의 무리에 이르기 까지 簡約에 힘쓸 것 등을 청하는 韓頤朝의 상소

○ 正言韓頤朝疏曰, 伏以臣, 賦命奇薄, 夙遭險釁, 身在襁褓, 奄失所恃, 釋褐之初, 慈父見背, 欒欒餘形, 念絶榮途, 獲逢聖明之世, 冒玷淸顯之職, 臣敢不感激洪造, 竭蹶趨承, 而今臣所叨以諫爲名, 則此殿下耳目之任也. 繩君德糾庶政, 其責重, 其選難, 固非如臣疎迃巽訥者, 所可吹竽也, 決矣. 第臣素患胸痞之症, 觸寒添劇, 貼席昏倒, 殆不省事, 飮咽全却, 氣息垂盡, 轉轉沈痼, 以至難醫之境, 連呈病單, 見阻喉司, 臣之情地, 萬分危蹙. 且臣於筵中, 猥陳避辭, 及其處置, 雖已請出, 而旣謂之格外引避, 則臣之爽誤之罪, 在所難逭, 其在廉隅, 固不宜淟涊冒據, 而適承武所監試之命, 不暇辭避, 卽今病情彌篤, 前愆未贖, 以此以彼, 決難供職. 伏乞天地父母, 特憐病勢之難强, 俯諒情地之難安, 亟命鐫臣職, 俾延殘喘, 以謝人言, 不勝萬幸. 顧臣於病伏乞免之章, 不宜贅陳他說, 而虛帶職名, 已閱半月, 尸職之譏, 顧不暇恤, 而終無進一言論一事, 以孤我殿下翕受之盛意, 則臣死不瞑目矣. 玆敢强挈病驅, 略貢愚忱, 惟殿下少垂察焉. 臣竊伏念人君出治之本, 亶由於學文上工夫, 書曰, 念終始典于學, 又曰, 學于古有獲, 人君之學, 與韋布有異, 讀聖賢之書, 必會聖賢之心, 必爲躬行之資, 融解貫通, 踐履篤至, 則德由是進, 業由是廣, 推以至於正心修身〈齊家〉治國平天下者, 皆自學問中出來, 此朱夫子所以精一之法, 眷眷陳戒者也. 伏覩殿下, 睿智出天, 聖學高明, 粵自登寶位以來, 講筵日開, 潛心墳典, 召對夜對, 靡日不懈, 成王之緝熙, 湯后之日躋, 庶幾可企, 而且伏念凉陰哀疚之餘眩暈煩渴之症, 時時輒發, 講學之工, 固不宜暫怠, 而調攝之方, 亦不可不軫. 伏願殿下, 講磨經典, 克可時敏之功, 潛心聚會, 特念節宣之道, 以爲涵泳德性, 頤養精神之地焉, 人君接下之際, 貴於和柔, 假借顔色之從容酬酌, 爰咨爰詢, 其容也溫, 有謨有猷, 其受也翕, 則雷霆無摧折之憂, 和氣有氤氳之休, 而上下之間, 情志交孚, 君臣之際, 疑懼自絶矣. 第念殿下於陳奏之際, 或欠轉闤之量, 辭氣之間, 或示不平之色, 進言者不得畢其說, 論事者未得盡其情, 則殊有乖於和顔色受之之義矣. 伏願殿下, 凡諸群臣之進言也, 必加溫溫之容, 勿施訑訑之色, 言之有槪於聖心者, 頷而許之, 或其言之不槪而合於大義切於當行, 則容而納之, 俯而採之, 則不但有光於聖德, 抑亦有裨於治道矣. 人君之不可不攝者, 威儀也. 傳曰, 穆穆皇皇, 書曰, 寬而慄, 柔而毅, 臨筵有儼若之思, 接下有肅恭之念, 則動容周旋之間, 自有不中禮之美矣, 淸燕蠖濩之中, 自無玩狎之習矣. 殿下於威儀之際, 非不檢攝, 而三晝晉接之時, 何等嚴威之地, 而或於筵奏之際, 間有嗚咽流涕之擧, 此皆出於至誠惻怛, 感動臣隣之意, 而其於威重之道, 不瑕有損, 臣恐殿下學問之力, 未篤, 剛克之德, 或欠, 志意未能固, 德性未能堅而然矣. 伏願殿下, 益加勉旃於威重二字, 必着意而猛省焉. 刑賞者, 國之重柄, 而不可僭濫者也. 朱子曰, 雖好賞而不能賞無功之士, 雖惡刑而不可縱有罪之人, 此言刑賞之克愼也. 伏願殿下, 體大聖象典刑之義, 法古人愛嚬笑之道, 罪者罪之, 不至於漏網, 賞者賞之, 不至於濫觴, 恢大公至正之心, 勿以一毫私意, 干其間, 則刑賞之道, 於斯得矣. 向者泮宮試士之擧, 蓋出於菁莪樂育譽髦斯士之意, 或製或講, 各盡其才, 其皷舞作新之方, 可謂逈出百王, 而第念入格儒生, 旣盡賜第, 而至於居次之儒生, 特霈縻爵之異渥, 殿試之期, 只隔一朔, 而獨如是除拜者, 不幾於疊恩而濫賞也哉. 伏願殿下, 更加留念而愼其賞焉. 保民之策, 專在於擇守令, 而未試之前, 擇之尤難, 爲銓官者, 秉心雖公, 只觀其人之言貌, 安知其才之優劣乎? 此考績之規, 自唐·虞已然者也. 臣竊觀御史·監司之褒貶守令, 雖未必一一得當, 而屢褒屢貶之人, 必是名實相符者也. 且念繡衣之褒貶, 或一時廉問之際, 不無爽誤之患, 而至於道臣之特褒特貶, 則眞的可信者, 十居七八, 該曹備擬之際, 擇此累褒之人, 則其有實惠於民, 可必也. 頃因臺臣之疏, 有良吏抄啓之命, 而側聽累月, 未聞抄啓中人, 果差守令, 豈臣未及聞知而然耶? 臣竊訝惑焉. 臣之愚意, 竊以爲前後御史·監司狀聞中屢褒之人, 必先擧擬於守令, 屢貶之人, 亦必申飭該曹, 永勿檢擧, 如或入於屢貶而實有治績, 人皆稱冤者, 必待大臣·重臣陳白, 然後擧擬, 則其於明黜陟之道, 亦庶幾矣. 裕國之策, 莫大於崇節儉, 而侈汰之習, 近來愈熾, 大夫之宮室踰制, 士庶之服飾潛法, 此皆痛革而禁飭者也. 而在上之人, 以身先之, 然後可革此弊, 是故文王卑服, 而大夫有羔羊之美, 文公大布, 而騋牝有三千之盛. 伏願殿下, 凡諸作興之事, 務從簡約, 至於宮隷之屬, 亦皆檢飭, 克省浮費, 以恤民財, 則一世之侈風, 不期祛而自祛, 國家之經用, 不期裕而自裕矣. 且伏念闕庭之內, 至嚴至肅之地, 而多人之坌雜, 衆聲之喧聒, 有若圜圚之場, 宮闕之不嚴, 推此可知, 國之設騎省禁雜人之意, 果安在哉? 臣出入禁闥, 有所目見而慨然, 如是仰陳, 伏願殿下, 特令該曹堂郞, 嚴加申飭焉. 傳曰, 惟治亂在庶官, 官不擇人, 其何能國, 我朝取人, 規模甚狹, 不論才具之如何, 惟以科目爲先, 至於蔭仕, 亦必取小成之人, 則擧一國人才, 全驅之於科場之中, 此豈古聖王作興人才之道乎? 科目取人, 其來已久, 雖不可猝變, 草野遺逸, 不可不搜擧, 而殿下嗣服之後, 了無博選人才聳動遐邇之擧, 亦非初政作人之道也. 伏願殿下, 特令大臣·宰臣, 依別薦例, 各擧所知, 以爲收用之地, 此亦得人之一道也. 且念人之才稟, 各有長短, 經學通明者, 在所必取, 而此不可責之於人人, 行誼出俗, 榦局踰人者, 亦不可棄, 剡薦之際, 各隨其才, 而收擧之時, 各擬當窠, 豈非無求備於一人之意乎? 科目取人, 公道似若在此, 剡薦除職, 私岐似若難防, 而豈使一國之人, 汨沒喪志於科場之小技, 而今日之大臣·宰臣, 又豈必欺殿下者哉? 伏願殿下, 特加商察焉. 臣新入臺地, 一登筵席, 天顔溫粹, 酬酢如響, 諄諄焉眷眷焉, 亶出於恤民之瘼, 省民之弊, 八路生靈, 庶幾其蘇. 嗚呼, 今年暵災, 三南其最, 而其中沿海之處, 尤被其酷, 臣頃佐湖幕, 己悉目擊, 而兩南農形, 亦旣稔聞而熟知矣. 若無別樣軫恤之擧, 則哀我民斯, 幾乎盡劉, 有司之臣, 恤其經費, 難於蠲減者, 此固有司之職, 而民貧君不能獨富, 民富君不能獨貧, 則沿海尤甚之處, 隨其狀聞, 劃給全災, 以爲保恤居民之地. 而凡諸擾民之事, 一倂除滌, 使民間不至驛騷, 閭里稍得安集, 則庶有補於恤民之政矣. 臣於區區陳戒之餘, 竊有所惻愴而兼附焉. 惟殿下留意焉, 前持平尹焜, 經術行誼, 爲一世所推, 自在韋布, 已登於肅廟朝, 溫幸時別薦, 而及其釋褐, 聲望尤著, 不幸客逝于旅宦之中, 自前從仕之人, 身死旅邸, 則朝家有顧恤之典, 又況此人, 曾經侍從, 而迄無依例致賻之擧, 此豈聖朝待臺閣之道哉? 且伏聞其家業素貧, 諸子皆幼, 殯歛諸節, 已極苟艱, 而返櫬鄕廬, 又無其力, 若令地部, 各別救助, 分付道臣, 使得返葬于故土, 則亦一聖德事也. 臣伏枕垂死, 精神潰耗, 思慮顚錯, 草草進言, 未罄素蘊, 臣罪至此萬萬矣. 伏惟殿下恕諒而澄省焉. 答曰, 省疏具悉. 條陳之事, 亶由愛君, 深用嘉尙, 可不留意焉. 至於申飭銓曹及騎省事, 爾言是矣. 竝依施, 而別薦事, 令備局依此擧行, 而當務精不致繁也. 田災事, 令廟堂稟處, 尹焜事, 日昨吏單入啓也. 方欲別致賻判下矣. 混爲啓下於他公事中, 故見爾疏始悟, 而已下判付矣. 今觀疏辭, 誠可矜惻, 令本道返櫬之物, 參酌顧助焉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 9월 영조 1년 9월 26일

승정원일기 601책 (탈초본 32책) 영조 1년 9월 26일 경신 31/33 기사 1725년 雍正(淸/世宗) 3년病勢와 臺臣에게 탄핵 받은 것을 이유로 遞職을 청하는 柳復明의 상소

○ 都承旨柳復明疏曰, 伏以臣受恩如天, 戴罪如山, 糜粉難酬, 跼蹐靡容, 以決難出之身, 當決難冒之任, 狼狽日甚, 轉動無路, 而前後召命, 至於十三牌之多, 畢竟聖敎截, 鎭日荐降, 誨責丁寧, 如父詔子. 到此地頭, 他未暇顧, 私諒不可終守, 君命不可終違, 怵迫悚懍, 不得不冒沒應命, 而自顧初心, 誠有赧然者矣. 强顔供任, 粗效義分, 則區區廉隅, 從此亦可伸矣. 玆際宿疾, 觸寒增劇, 尋單請急, 實出於萬萬不獲已, 而誠未感孚, 不賜矜諒, 至有格外還給之命, 私心恧蹙, 於是一倍矣. 噫, 君臣猶父子也, 何情可隱, 何辭可達乎? 臣之苦心至懇, 屢煩辭疏, 罄竭無餘, 以殿下之至明至仁, 庶或俯諒, 而一向靳固, 終始敦迫, 悶塞霣越, 愈往愈甚, 而竟未得轉身之所, 是豈聖朝勵廉體下之道哉? 日者殿下, 以君臣之間, 貴相知心, 爲敎, 豈料今日, 不蒙聖明之知, 乃至於此耶? 臣聞君之於臣, 不專以任遇爲恩, 必察其情實而使之以禮, 臣之於君, 不專以趨造爲恭, 必審其去就而守之以義, 苟乖乎此, 兩失其宜, 則卒至於國體臣義, 交損而俱妨, 所關非細事也. 玆故, 朱子嘗曰, 仕所以行君臣之義, 謂之義, 則事之可否, 身之去就, 亦自有不可苟者, 今臣, 不量其才分, 不度其庸愚, 惟思聞命而奔走曰, 我行君臣之義而已. 則其不爲貪位而喪恥者乎? 顧臣見職, 萬不相稱, 其爲位也至重, 其所遭也非常, 雖在可堪之人, 固不敢牽率遽受, 況臣事關廉愧, 戒在叨冒, 尤何敢一日帶此, 而偃然若可堪者哉? 古人云, 爵祿加於才德, 則珪組重於丘山, 秩位及於卑汚, 則冕紱同於泥沙, 臣縱不能效涓埃, 以報聖恩, 顧何忍玷名器, 以累淸朝乎? 伏況國之所以維持者, 名器而已. 名器輕, 則朝廷卑, 官方壞, 則仕道雜, 此其不輕而重也, 審矣, 豈日月之明, 俾未俯燭也耶? 臣之黽勉一出, 爲少伸分義而已, 非因仍盤礡之訃, 則其不可恃寵蹲據也, 於此益決矣. 抑臣稟質尫虛, 居常善病, 痰火沈痼, 羸殼徒存, 外雖自强, 中實枵然, 年厪中身, 耗敗銷落, 無復餘地, 加之以下血之症, 已成痼疾, 少乖將理, 輒致陟劇, 數日觸冷, 又添傷感, 寒熱交攻, 頭股俱痛, 精神昏眩, 元氣憊綴, 自揣病情, 決非旬月可瘳之症, 實有頃刻難保之形. 出納重地, 尤不容緣臣暫曠, 而卽伏聞聖上, 近有手臂麻庳之候, 貳極, 又有指瘡肆毒之患, 藥院申候, 繼請入診云, 伏不勝驚慮萬萬之至, 況臣職忝保護之列, 跡阻起居之班, 瞻望象魏, 五情焦鬱, 此際天牌特降, 聖敎又嚴, 惶恐抑塞, 置躬無地. 分義旣怵, 憂忱倍激, 豈不欲力疾趨命? 而貼身床褥, 無望乍動, 欲起還仆, 未免終違, 臣罪至此, 萬死有餘, 而聖度包容, 誅譴不加, 召命再降, 悚懍之極, 扶舁病軀, 强造闕下, 咫尺脩門, 末由進身, 玆敢拜章經歸, 罪上添罪, 求死不得矣. 伏乞聖慈, 天地父母, 另察誠悃, 寔出危苦, 俯軫賤疾, 無望强策, 亟命鐫解臣職, 俾無重陷於大戾, 不勝萬幸. 答曰, 省疏具悉. 日昨臺言, 非斥爾身, 則爾之如是自劃, 終涉過矣, 而向日因違牌例罷者, 乃使爾伸廉隅者, 而乃出於禮使之意矣. 旣已應命之後, 强復引嫌, 不亦過乎? 當此藥峴問候, 受鍼在明之時, 身在保護之地, 尤不宜如是, 爾勿過辭, 從速察職.

영조 영조 1년 (1725년 雍正(淸/世宗) 3년 영조 1년 9월 영조 1년 9월 27일

승정원일기 601책 (탈초본 32책) 영조 1년 9월 27일 신유 19/23 기사 1725년 雍正(淸/世宗) 3년모친의 병 간호를 이유로 遞職을 청하며 아울러 義禁府 罪人 李宜著의 일로 首堂이 引嫌하여 次官으로 하여금 거행하라고 명한 것은 잘못이라며 환수하기를 청하는 李秉常의 상소

○ 右參贊李秉常疏曰, 伏以臣, 獲蒙由暇, 扶護病母, 母子相對感祝聖恩, 日昨備局請牌, 實是意慮之外. 凡朝臣之陳章受由, 例以三日爲限, 而由限來了之前, 不得請牌, 亦例也. 臣之蒙由, 僅過一宿, 母病方劇, 煎迫罔措, 而其破壞常格, 不有情理, 竝與一時稱病之諸臣, 而混同請牌, 實莫知其所以也. 坐犯逋慢, 已不勝其萬萬惶霣, 而此莫非臣誠孝淺薄, 不能感孚之致, 臣自顧慙恨, 決不堪抗顔復進, 況臣母病, 當初感傷旣重, 目前寒熱頭疼之症, 雖似少歇, 而最是咳嗽, 一向苦劇, 每當氣逆喘急之時, 有若頃刻垂盡, 臣躬自扶將, 僅得少定, 以此情私, 實難離側暫出. 聖候愆和, 至有受針之擧, 而不得趨參候班, 少伸驚憂之忱, 義缺禮廢, 無所逃罪, 區區所祈乞, 只在鐫削職名, 勘治罪犯, 以爲群工安私分之地. 且臣方待罪金吾, 而憒憒無能, 素昧法律, 只不過充備員數, 參署文案而已. 伏聞本府罪人李宜著事, 因首堂引嫌, 有令次官擧行之命, 臣竊不勝訝惑之至, 王府議讞, 事體至重, 非首堂, 則不敢爲也. 罪囚與首堂, 若有法內應避之嫌, 則次官替行, 或有其例, 而今首堂之於罪囚, 族非强近, 法無可嫌, 而次官之冒沒替行, 非但事例之不當, 一開法外嫌路, 亦豈不大關後弊乎? 亦願殿下, 收還成命, 以嚴獄體焉. 答曰, 省疏具悉. 備局請牌, 不過體例, 何必引嫌? 而李宜著事, 成命有日, 次官議讞, 亦有前例, 卿其勿辭擧行焉.

영조 영조 1년 (1725년 雍正(淸/世宗) 3년 영조 1년 9월 영조 1년 9월 27일

승정원일기 601책 (탈초본 32책) 영조 1년 9월 27일 신유 21/23 기사 1725년 雍正(淸/世宗) 3년引見에 洪龍祚 등이 入侍하여 凶荒이 심각한 고을에서 賑資를 마련하는 문제, 上納하는 大同米 중에서 3천석을 留賑하는 문제, 納穀人에게 褒賞하는 문제 등에 대해 논의함

○ 乙巳九月二十七日巳時, 上御進修堂. 忠淸監司留待引見入侍時, 忠淸監司洪龍祚, 右副承旨愼無逸, 假注書李徵夏, 記事官李度遠·朴弼賢. 洪龍祚進伏曰, 小臣萬萬意外, 叨此不敢當之重寄, 豈有堪承之理哉? 況値大無之年, 朝庭, 不知小臣之才局而授之, 夙夜兢惕, 若無措躬之地矣. 上曰, 生民休戚, 係於守令, 守令黜陟, 在於方伯, 而況値大無之年, 似當有接濟之道矣. 予雖不知卿才, 今玆除拜, 意有所在, 今卿所辭之體, 文也. 今予所送之意, 實非偶然, 勿爲過辭. 近來學校, 漸不如古, 學校則爲國之根本也, 必以興學校爲任, 而軍務之解弛, 此時爲甚, 亦爲修勅, 可也. 龍祚曰, 聖敎及於學校·軍務, 可謂至當矣. 今年則直此大侵, 似當有別樣變通之道矣. 上曰, 雖未出途, 有可達之事乎? 龍祚所啓, 本道尤甚之邑, 今當設賑, 而賑資無出處, 自廟堂劃給平安監營所在木三百同於湖西, 而本道凶荒, 振古所無, 雖欲貿米, 其勢極難, 禁衛營·御營廳上納保米, 各限三千石, 留賑本道, 以平安監營木, 折價移給於兩軍門, 實爲便當, 而禁·御兩營上番軍士, 以年凶, 旣已停番, 保米雖除三千石留賑, 似無所妨, 且除彼此轉輸之弊, 亦甚便好, 故敢此仰達. 上曰, 廟堂之議, 何如, 而且與兩大將相議乎? 龍祚曰, 未及相議, 而只與御將相議矣. 上曰, 此則異於直爲留賑, 似當順便, 而兩營之勢, 未知如何, 令廟堂稟處. 出擧條 又所啓, 今年湖西之失稔, 不下於兩南, 而兩南, 則多有措置, 湖西則適當新舊交遞, 區劃失時. 且本營殘弊, 雖欲某條拮据, 其勢無由, 百爾思量, 他無措手之道, 湖西上納大同米, 限三千石留賑本道, 以爲待明春還報之地, 而其代則令賑廳, 推移覓給於惠廳, 似爲得宜, 未知, 何如? 上曰, 以賑廳言之, 聞有司之言, 則儲蓄枵然矣. 湖西旣是大侵, 而昨見儒疏, 亦可推知矣, 令廟堂從長變通. 出擧條 又所啓, 今年年凶, 前古所罕, 似當有別樣變通之道矣. 以朱子言之, 納穀之人, 至有褒賞之事, 先正臣宋時烈, 以此意陳達, 孝廟允從矣. 近來納穀之類, 不廁於仕路, 自上特下私賑之令, 以觀其人之如何, 或授以蔭官, 或授以邊將, 必有極力私賑之人, 以此出於擧條, 申飭兩銓, 別爲收用, 則似好矣. 上曰, 朱文公及先正之議, 雖如此, 而自漢時, 有賣爵之譏, 常切慨然矣. 大抵今時, 則尤有異焉, 其間雖有稍實之人, 守令或有勒賣之事云, 其在朝家事體, 殊甚未安矣. 龍祚曰, 聖敎至當, 而至於私賑, 異於空名帖, 無勒定之事矣. 向來乙丙年, 亦有將用私賑之規, 時方左相, 爲其時御史, 亦以收用私賑之意, 上達矣, 此蓋出於不得已救民之策也. 上曰, 俄已言之矣, 三南旣是大侵, 私賑之類, 若以義氣爲之, 則好矣. 若見朝家之收用, 而自願納粟, 則其人可知也. 昔孔子, 斥子張之干祿, 朝家欲爲取人, 而先以干祿許之, 則非所以取人之道, 朝家, 預爲使之開路, 似欠矣. 下去之後, 廣詢物議, 狀聞, 可也. 又所啓, 前監司洪好人, 以空名帖事, 頃已狀聞, 廟堂覆啓, 許以折衝·通政·嘉善帖合六百張, 而近來年歲荐飢, 此路漸廣, 受帖之類, 只榮其身, 未免其役, 故民不願受, 各邑未免勒授, 此爲民弊之大. 其中察訪帖, 則民或願受, 而此則中間, 有防塞之事, 其所防塞, 未知由於何故, 而民情旣願, 則至今更爲開路, 似無不可, 察訪帖, 姑先出給四百張, 何如? 上曰, 察訪帖, 何年防塞耶? 龍祚曰, 察訪帖, 防塞未久矣. 上曰, 此則異於賣爵, 而乃是賣官, 嘉善·折衝帖, 守令亦或有勒授之事云, 殊甚未安矣. 察訪帖, 雖或有異, 今若許之, 則三南皆將效而請之, 且古人, 有作事謀始之言, 如此之事, 不可輕許, 令廟堂更加商確稟處. 出擧條 又所啓, 近來守令, 廉隅太勝, 殿最之時, 或居中考, 則輒以爲羞恥事, 雖非堂上, 必欲圖遞, 極爲弊端, 此後若有如此之事, 則別爲申飭, 何如? 上曰, 百里委寄, 責任非輕, 堂上之居中者, 雖有應遞之規, 至於堂下之居中者, 元無可遞之事, 而近來廉隅太勝而然矣. 道臣下去之後, 若有如此之弊, 則隨卽狀聞, 囚家僮事分付, 可也. 龍祚曰, 近來守令數遞, 極爲弊端, 加以年凶, 或有無故圖遞之事, 殊涉紛紜, 誠甚無據, 小臣下去之後, 若有如此之事, 則狀聞論罪, 何如? 上曰, 依爲之. 龍祚曰, 限明年畢賑前, 守令, 使吏曹勿爲遷轉, 何如? 上曰, 其言好矣, 依爲之. 出擧條 龍祚曰, 本道兩邑守令, 以臺諫之不齊, 未能署經, 赴任尙遠, 當此凶歲, 災邑守令, 不可久曠, 催促發送, 何如? 上曰, 古有給馬發送之規, 如此之時, 豈待署經乎? 除署經發送, 可也. 龍祚曰, 勅行在邇, 給馬則似難矣. 上曰, 不爲給馬而催促發送, 可也. 上曰, 俄言學校之事, 而近來生民倒懸, 何如也? 白骨徵布等事, 中夜思之, 玉食靡安, 今當賑政, 須務實惠之及民, 可也. 昨見敎諭書, 可謂善製矣, 必須以此體行焉. 且近來外方守令, 貪風盛行, 據職不可望, 而加之以橫歛, 則哀我蒼生, 決難支保, 必思黜陟幽明四字. 龍祚曰, 小臣揆量才決難堪當, 而聖敎如此, 敢不奉承焉? 上曰, 近來雖有善治之守令, 黜陟之際, 或不無私意之挾雜, 以臺諫言之, 非但論其不治之守令, 其間亦不無挾雜之弊, 常切慨然矣. 下去之後, 善處之, 可也. 無逸曰, 林世雄之上言, 皆非渠之所爲云, 何以處之乎? 上曰, 意其渠之所見矣, 今聞之, 皆非渠之所爲云, 此上言, 還出給. 上曰, 承旨進來. 江原道三陟申熙等上言中, 陳國陵誌石, 現出之事矣. 陵寢事重, 不可無一番看審之事, 發遣該曹郞官, 摘㚥, 可也. 無逸曰, 然則卽速發遣乎? 上曰, 卽速發遣, 可也. 出擧條 .

영조 영조 1년 (1725년 雍正(淸/世宗) 3년 영조 1년 9월 영조 1년 9월 29일

승정원일기 601책 (탈초본 32책) 영조 1년 9월 29일 계해 17/22 기사 1725년 雍正(淸/世宗) 3년四大臣 聯箚에 대해 大逆으로 合啓했던 것을 首發한 三司臣을 엄히 鞫問하고 連啓했던 사람들을 하나같이 遠竄할 것, 罪人 鄭錫三을 석방하라는 명의 환수 등을 청하는 林柱國의 계

○ 正言林柱國所啓, 請尹恕敎拿鞫嚴問事. 請逆鏡疏下五賊, 亟正邦刑事. 請削出罪人申致雲絶島定配事. 竝措語見上 頃年四大臣聯名之箚, 實出於體先王友愛之仁, 爲先王分勞之意, 而向來群奸, 目以大逆, 其所以凶言悖說, 危逼聖躬者, 無所不至, 而其時三司伏閤之啓, 有曰, 聯箚, 卽是三手中一也. 噫嘻痛矣, 渠輩所謂三手者, 有何干涉於聯箚, 而必欲合而爲一者, 明有許多機關, 而其時指逼, 有不忍言, 當此逆情已露, 懲討方嚴之日, 有不可不明覈正法, 以慮聖躬之誣, 以洩神人之憤, 而頃日筵中, 或竄或黜之敎, 實是萬萬意慮之外, 輿情益菀, 公議愈激, 不可以竄黜而懲其罪, 請其時合啓首發三司之臣, 嚴加鞫問, 連啓諸人, 一倂遠竄. 請削黜罪人沈埈, 極邊遠竄事. 請削黜罪人趙鎭禧, 極邊遠竄事. 請其時按獄諸臣及問郞, 竝命極邊遠竄事. 請石烈·必貞等同生, 竝令有司, 嚴覈正罪事. 請還寢孫荊佐減死酌處之命, 仍令鞫廳嚴刑得情事. 請其時請對諸臣, 一倂極邊遠竄事. 請還收鞫廳罪人森等安置竄配之命, 亟令鞫廳, 更加嚴鞫, 究得情節事. 竝措語見上 臣伏見昨日筵中, 有遠〈竄〉罪人鄭錫三放送之命, 臣竊不勝訝惑之至. 夫錫三向日之遣辭造意, 極其巧慘, 或謂之反常, 或謂之撓奪, 末乃以萬世綱常等語, 欲售其嘗試聖意, 傾陷諸臣之計, 其奸情慝態, 有不忍正視也. 其時三司請臣之請對討罪, 蓋出於明是非嚴堤防之道, 聖上之卽許投畀者, 亦出於彰先王盛德之至意, 則伊日勘罪, 猶云末減, 而曾未幾何, 遽有此全釋之命, 不料聖上處分之顚倒, 一至於此也. 國體乖傷, 輿情駭惑, 其在堲讒癉惡之道, 決不可輕易放釋, 請還收遠竄罪人鄭錫三放送之命. 答曰, 不允. 末端事, 昨日筵中, 已諭矣. 當初卽允者, 與今日特放者, 意皆有在, 向日錫三疏語中, 致疑廷臣, 殊極駭悖, 以往時遭殫者觀之, 其不厭於慘毒之類, 可知, 今特放其錫三者, 亦痛恨于群小矣. 擧條纔入, 請還又至, 此等偏倚之風, 予實病之, 勿煩.

영조 영조 1년 (1725년 雍正(淸/世宗) 3년 영조 1년 10월 영조 1년 10월 2일

승정원일기 602책 (탈초본 32책) 영조 1년 10월 2일 병인 22/24 기사 1725년 雍正(淸/世宗) 3년정세와 병세를 이유로 刑曹 직임 등의 遞差를 청하는 趙觀彬의 상소

○ 刑曹參判趙觀彬疏曰, 伏以臣於今月十二日伏奉別諭下者, 以實錄纂修事, 敦勉甚勤, 促臣上來, 王言遠辱, 恩禮頗屑, 臣誠惶隕踧踖, 若無所容. 臣情病俱苦, 旣難承膺, 則所宜卽陳裏情, 以請譴罰, 而臣適已封進前疏, 方竢處分, 玆不免浹旬稽命, 席藁悚伏矣, 及承聖批, 不惟不加之罪, 乃反開釋之慰藉之, 旨意懇惻, 逈出常格, 臣奉讀以還, 不覺聲淚俱下. 臣雖冥頑, 亦有心腸, 寧不思强策殘骸, 少塞明命? 而欲進不得, 便有如墻壁之在前者, 蓋臣今日處地, 不比恒人, 臣以未死喘, 被罔極之恩, 幽明之感, 隕結之義, 顧如何, 而臣之所自誓於心者, 亦不計死生二字耳. 故臣自在島蒙恩之日, 已不知有眇然一身, 殘疾之難馳而不顧也, 私義之難進而不恤也. 竭蹶登途, 直造城外, 一疏哀鳴, 卽謝天陛, 出脚之顚倒, 赴命之忙遽, 反有先於安全之家, 平常之人者, 豈其有他哉? 臣於其時, 則惟解疾趨之爲義, 不分徑進之爲嫌, 而時屬危疑, 視如赴難, 且竊以爲聖化方新, 乾綱將振, 已危之國勢, 可安也, 可斁之人紀, 可敍也, 而繼祖宗之烈, 副生民之望, 亦其次第事也. 臣之孱劣愚騃, 雖不足比數, 或可以陳力於世祿之末, 願忠於先業之餘, 而若其忘恩悖義, 避害趨利, 則臣所不忍爲者也. 區區之心, 蓋嘗如此, 而及夫遲徊朝列, 淹過時月, 則漸覺初算太謬, 久祿徒罪, 臣旣知其無益於國事, 有傷於世敎, 則退死丘壑之計, 夫豈臣所樂爲哉? 向者所被嚴敎, 雖爲臣萬萬訟罪之端, 而旣蒙天日之俯燭, 則固何必自阻於慈覆之下? 而臣之必欲窮廢者, 只在於由前義理, 終不可拚棄故也. 使臣, 苟有一分可進勢, 則職事當前, 燥濕何擇, 而況先朝史役, 義在自盡者乎? 嗚呼, 先臣立朝四十年, 最荷肅廟不世之眷, 以父之故, 及至其子, 恩波所曁, 臣亦銘肺先臣以死爲國, 終始靡變者, 亶出於追答聖考之誠, 而家庭訓戒之語, 輒在於王臣匪躬之節, 言猶在耳, 臣豈忍忘也? 嗚呼, 弓劍已遠, 滄桑又變, 父子同侍, 香案猶夢, 中夜悲泣, 枕席常濺, 欲報之德, 死亦不辭, 而鴻功盛烈, 摹畵有地, 深恩厚澤, 勞效有所, 則雖臣之無文蔑識, 亦豈敢逡巡退避於纂述之役? 而命旣險釁, 跡亦崎嶇, 一退之後, 轉動無路, 不但臣心已定, 惟義爲然, 一世之言, 皆曰可休, 則臣之不宜復出之狀, 不待申暴, 宜入睿鑑之體諒. 而且臣入秋以來, 舊疾增苦, 氷火在心, 便失常性, 廢食忘睡, 氣血剽剝, 神憒語錯, 知覺懵暗, 而猶有一段秉彝, 憂在宗國, 情之甚慼, 症輒隨劇, 此醫家所謂, 不狂而狂. 心破乃死者, 已矣此世, 酬報無日, 瞻望雲天, 只增悲咽, 玆敢不避煩瀆, 復陳肝膈之懇. 伏乞聖慈, 天地父母, 察臣所辭, 非出僞飾, 將臣所帶秋曹·備局·史廳諸銜, 及掌苑提擧之任, 一倂鐫免, 仍治臣辜恩慢命之罪, 以勵群工焉, 臣無任千萬懇迫之至, 謹昧死以聞. 答曰, 省疏具悉, 日昨疏批已諭, 則卿之如是自劃, 殊涉過矣. 卿勿過辭, 從速上來察職.

영조 영조 1년 (1725년 雍正(淸/世宗) 3년 영조 1년 10월 영조 1년 10월 3일

승정원일기 602책 (탈초본 32책) 영조 1년 10월 3일 정묘 37/38 기사 1725년 雍正(淸/世宗) 3년병세를 이유로 本職과 兼任의 遞差를 청하는 洪錫輔의 상소

○ 漢城判尹洪錫輔疏曰, 伏以臣以萬死餘生, 百疾交侵, 而要之罔非土祟, 不敢言病, 黽勉供劇者, 已過半年. 此非始慮所及, 而宿症越添於秋冬之交, 新恙復劇於行役之餘, 夏間失音, 轉至聲嘶, 近日厭食, 殆若辟穀, 形神日漸消鑠, 觀者莫不危之. 此皆由於不能調養之致, 失今不治, 生死可慮. 醫言連服長流, 以降膈火, 兼餌丸劑, 以調胃氣, 則庶可救急云, 此實對症之論也. 思欲一試而長流, 非京裏所可得, 帶職之人, 有不敢擅往江外, 不得已尋單請急, 以爲解職療病之地, 而喉司諸臣, 憫臣憐臣, 果許捧入, 竊自幸其得釋鞅掌之勞, 庶獲調治之道矣. 今玆還給之命, 遽下於萬萬意想之外, 不審殿下, 以臣爲時無難强之疾, 而只欲祈免取便而然耶? 微誠未格, 大失所圖, 俯仰慙恧, 靡所自措, 臣誠死罪. 請申疾痛之呼, 敢瀆仁覆之天, 詞訟之地, 有非言不能出口者, 所可堪當, 金吾籌司, 特是虛帶, 而且宗簿寺職事, 亦將有當冬遠役, 以此病狀, 無以自力, 左思右度, 計不出於一遞字之外, 此所以連上辭單, 而喉司不爲退却者也. 今殿下, 縱不許鐫免, 只將曠廢諸務而已. 伏乞聖慈, 俯賜諒察, 削臣本兼諸任, 使得姑就江郊, 以試服水之法, 免作癃痼之人, 千萬幸甚. 答曰, 省疏具悉. 卿其勿辭, 調理行公.

영조 영조 1년 (1725년 雍正(淸/世宗) 3년 영조 1년 10월 영조 1년 10월 5일

승정원일기 602책 (탈초본 32책) 영조 1년 10월 5일 기사 23/27 기사 1725년 雍正(淸/世宗) 3년李秉泰에 대해 再啓煩讀으로 啓稟하여 憲臣의 배척을 받았으므로 削職을 청하는 愼無逸의 상소

○ 右副承旨愼無逸上疏曰, 伏以臣於本職, 有萬萬不敢承當之望, 而只是遭逢明時感激聖恩黽勉供仕者, 首尾三朔矣. 迂疎之性, 觸事顚錯, 短拙畢露, 業已聖明之所洞燭, 而今日筵中, 獻納李秉泰猝然引避, 聖上旣以勿辭下敎, 諫臣亦以退待顧言, 則稟以再啓煩讀, 卽循例之啓, 而前席咫尺之地, 憲臣以捧其不必捧之避, 顯言面斥, 臣之做錯之失, 於是著矣, 臣何可晏然仍冒於職次乎? 伏乞聖明, 特賜俯諒, 亟削臣職名, 以謝臺議, 以安賤分, 不勝幸甚. 臣無任屛營祈懇之至. 答曰, 省疏具悉. 爾其勿辭察職.

영조 영조 1년 (1725년 雍正(淸/世宗) 3년 영조 1년 10월 영조 1년 10월 5일

승정원일기 602책 (탈초본 32책) 영조 1년 10월 5일 기사 25/27 기사 1725년 雍正(淸/世宗) 3년병세와 정세를 이유로 遞差를 청하고 李觀命을 召還하는 일에 대한 所懷를 진달하는 鄭匡濟의 상소

○ 正言鄭匡濟上疏曰, 伏以臣猥以無似, 頃忝憲職, 自知其萬萬不稱, 而惟以奔走職事, 粗效涓埃, 爲期, 黽勉出肅, 而未伸討復之大義, 旋遭中間之顚沛, 屛跡頌罪, 居常愧懼. 迺者, 忽承關西掌試之命, 職是往役, 義不敢辭, 數千里驅馳之餘, 素患痰厥之症, 一倍添劇, 擔曳寸進, 僅得復命. 而宗正除命, 遽及於臣在外之日, 慢閑之職, 不敢言病, 纔謝恩命, 委貼床席, 薇院新命, 繼降於千萬夢寐之外, 臣是何人, 前後誤恩, 若是其聯翩? 臣聞命惝怳, 靡所容措, 固當竭蹶趨承之不暇. 而病狀之外, 又有一端私義之萬分難安者. 以曩者憲職時事, 見今諫長, 因此爲執, 自劃甚固, 臣亦其時同事之人也. 旣往之事, 臣不必追提, 而惟其出處去就, 義無異同, 豈可復玷言地, 貽累淸朝也哉? 玆不得不露章自列, 仰瀆宸聰. 伏乞聖明, 俯諒臣疾病之難强, 私義之難冒, 亟命鐫削臣職, 以安微分. 且臣竊有所慨然於心者, 敢此略陳, 惟聖明澄省焉. 右議政臣李觀命, 丹心血忱, 逈出尋常, 一自爰立之後, 聖明之所倚毗, 群下之所期望, 果如何哉, 而曾未幾何, 遽爾出城, 此雖出於言不見用, 久留無爲之意, 而當此國勢岌嶪, 民事孔艱之日, 失此賢輔, 夫豈細故也哉? 大臣進退, 係邦家休戚, 則殿下, 固宜勉回遐心, 共理國事. 而第伏見殿下答右相之批, 以從容開導, 何所不可爲敎, 三司之陳請, 大臣之勤懇筵奏, 不可不謂從容開導, 而逾時閱月, 一不允從, 上下之間, 誠信未孚, 情志相阻, 若是而其可望交修共濟, 以做國事乎? 伏願聖明, 推誠盡禮, 召還大臣, 虛襟轉圜, 快副群情, 不勝幸甚. 答曰, 省疏具悉. 右相之今日徑歸, 因予誠淺之致, 豈不盡誠意而孰勉[敦勉]哉? 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 10월 영조 1년 10월 7일

승정원일기 602책 (탈초본 32책) 영조 1년 10월 7일 신미 23/24 기사 1725년 雍正(淸/世宗) 3년閔鎭遠 등이 입시하여 柳鳳輝에게 邦刑을, 李光佐 등에게는 絶島 圍籬安置로 다스리는 문제, 疏下 5賊의 처리 문제, 韓世良에게 孥籍의 법을 시행하는 문제, 沈檀을 拿鞫하는 문제, 權益寬을 圍籬安置하는 문제, 金一鏡의 아들 金正海에게 孥戮의 법을 적용하는 문제 등을 논의함

○ 乙巳十月初七日辰時, 上御進修堂. 大臣·二品以上·三司, 同爲請對入侍時, 左議政閔鎭遠, 領敦寧魚有龜, 戶曹判書申思喆, 禮曹判書沈宅賢, 兵曹參判李裕民, 左尹洪錫輔, 大司憲鄭亨益, 獻納李秉泰, 正言林柱國·鄭匡濟, 校理尹心衡, 修撰徐宗伋, 右副承旨愼無逸, 假注書李挺龍, 記事官李度遠·朴弼賢, 以次進伏. 閔鎭遠進前伏奏曰, 非時冷雨頻數, 日氣不佳, 昨今日, 聖體, 若何? 上曰, 連爲無事矣. 鎭遠曰, 近日眩氣, 不復發作, 而手指麻痺之症, 亦何如? 上曰, 麻痺之症, 姑不大段, 而眩氣亦不發作矣. 鎭遠曰, 水刺厭進, 夏秋以來一樣如前, 入秋以後, 其有差勝之勢乎? 上曰, 少無加勝矣. 鎭遠曰, 王世子手指瘡腫, 聞入診醫官所傳之言, 則雖不知日日加愈, 而漸有收斂之效云, 誠爲多幸矣. 上曰, 視向時稍愈矣. 鎭遠曰, 臣等爲國討賊之請, 已踰半年, 苦口力爭, 非止一再. 今則辭語已竭, 而若使誠意溢於言表, 則豈無感格天聽之道哉? 臣等誠意淺薄, 至今未得準請, 倫常不明, 無復可望. 朝著之氣象沮喪, 而擧無立朝之意, 則一國人心, 大可見矣. 殿下於此事, 每以不見得爲敎, 而如此明白無疑之事, 以殿下聖學之高明, 豈不見得乎? 此必聖心, 有不渙然者而然矣. 且殿下, 以彼輩, 戕殺善類, 爲敎, 而此非爲逆臣, 誠訝惑焉. 凡罪人之原其本情云者, 以其罪輕而容有可恕之謂也. 至於惡逆大憝, 豈有原其本情而容護曲貸之理哉? 以肅廟朝吳始壽事, 言之, 始壽所謂, 臣强主弱之言, 不過出於戕殺異己之心, 渠何敢以顯宗大王, 有所指斥乎? 肅廟, 亦以戕殺異己爲敎, 而處分至嚴, 斷不容貸矣. 鳳輝罪犯, 浮於始壽, 則其不可一毫容恕, 據此可知矣. 今日廷臣, 以爲君父, 討賊爲事, 欲扶倫紀, 而殿下, 以爲自己討賊爲嫌, 大背義理. 夫鳳輝則臣子也, 殿下則君父也, 豈以私己二字, 容護賊子至此耶? 此殿下, 所以不見得, 無他良以義理之不明也. 殿下之心, 若曰, 彼則臣也, 我則君也, 彼爲惡逆, 而廷臣所爭, 如此云爾, 則義理自然明白, 豈無不見得之理乎? 臣等非不知更爲庭請, 而有同强迫, 且以國事之多故, 請對懲討, 雖未得鎭日爲之, 臣等之心, 何可頃刻忘之哉? 右相, 無所可望, 以此退去, 而朝廷每事, 無一可恃, 位著之不備, 已無暇論, 而其於倫紀之不明, 何哉? 今日諸臣之請, 夬賜兪音, 千萬至望. 上曰, 入侍諸臣, 前已陳之, 曾未入侍之人言之, 可矣. 魚有龜曰, 小臣以戚畹之臣, 纔經草土, 餘喘未泯, 始踐闕庭, 如其尋常泛然之事, 臣何敢干涉於其間哉? 今日諸臣所請, 不但爲國賊懲討之計, 實欲爲宗社扶綱常之義也. 朝者, 小臣, 於私覿之時, 旣以講學明理, 有所仰達, 而以爲殿下, 於大義理處, 必明白處分, 則可以無上下相持之事矣. 殿下, 以朝著事, 予當體念, 必斷以義理爲敎, 臣感激以退矣. 以先大王友愛之心, 爲國家宗社之大計, 所以付托於殿下者, 寔遵寧考之遺意, 而處分明正矣. 殿下, 又以講學明理爲敎, 而如此大義理處, 終不能明白而斷之, 倫常無以扶, 亂賊無所懲, 大臣·諸臣之言, 所當體念而允從者也. 且臣, 別有所達, 鳳輝上疏, 危逼之語, 無所不至, 其後變故層生, 使先大王與殿下之間, 有同離間者然, 臣每以爲痛迫. 今此所請, 乃一國共公之論也. 殿下洞察於此, 不守一己之所私, 而夬賜兪音, 明正其罪, 今日聽之, 則明日國事可伸, 而諸臣各盡其力, 非所慮也. 申思喆曰, 今日大臣及諸臣之言, 皆盡之矣. 如此惡逆, 終始曲護, 人心鬱抑, 久而未伸, 上下相持, 懲討無期, 以之民憂國計, 全然置之, 以國家景象言之, 爲如何哉? 祗以一賊之故, 徒事請對如是, 而國事將何以做得乎? 雖尋常臣僚之請, 從之可矣. 而況且大臣·國舅之言, 縷縷陳達, 明白剴切, 殿下何不允從耶? 沈宅賢曰, 臣前後屢陳, 辭窮意竭, 更無可達, 而每以請對爲事, 半歲相持, 國事無可做之日, 而國賊無可討之望, 一賜允從, 何難之有? 而殿下於討逆一節, 每爲靳兪, 臣竊惑焉. 夫人臣犯上之謂惡逆, 而以其關於自己之嫌, 而有所容恕, 則豈有討逆之日乎? 如此惡逆之罪, 萬無一毫容貸之理, 而不但爲安置而止也, 明矣. 臣等之今日所請者, 爲宗社也, 爲殿下也. 殿下何其靳允至此乎? 洪錫輔曰, 臣於此事, 實欲痛哭於庭矣. 殿下, 常以遠法三代, 不知近法祖宗爲敎, 而殿下, 何不法肅廟乎? 明聖王后, 欲生吳始壽, 而肅廟不爲容恕, 亟正其罪. 今此泰耉·鳳輝等罪狀, 與始壽較之, 豈有異同哉? 殿下不法肅廟之處分, 而曲加容護, 此臣所以欲爲痛哭者也. 且日者, 臣奉命出使之時, 聞外方之人, 皆以朝廷忘賊, 爲言, 而人心駭惑未定, 亦可慮矣. 臣之所望於殿下者, 莫如法肅考而處之也. 李裕民曰, 臣之所懷如前, 更無可達, 而殿下於此事, 每爲靳允, 倫常斁絶, 義理晦盲, 而亂賊益肆, 國不爲國矣. 今日諸臣之合辭陳請, 皆爲宗社討復之計也. 唯願殿下, 廓揮乾斷, 快行王法焉. 上曰, 前後批旨, 已盡之矣, 更何有可言者乎? 國舅講學明義理之言, 予豈不思之? 末抄所達, 與大臣·諸臣所言之事, 其意一也. 夫犯上者謂之逆, 干犯于上而不爲逆者, 寧有是理? 鳳輝之疏, 出於儲位旣定之後, 則在臣子之道, 固以爲非, 而予心則與辛丑陳疏之時, 至今無異矣. 事在先朝, 而先朝靳允, 則在予之道, 惟當仰體而已. 以此言之, 豈不重哉? 渠初非爲逆, 則乃爲非逆, 設令鳳輝之事, 雖倍於始壽之罪, 論其時則豈無異乎? 以此相持, 置國事於相忘之域, 寢食靡安, 予心已定, 而朝臣猶爲爭執, 予豈不允從, 而鎭靖朝著乎? 心不曉然, 而强忍爲之, 非誠實之道, 故決不允從矣. 鎭遠曰, 殿下旣知其干紀之爲逆, 而特以爲己之私, 容護至此, 臣實未曉也. 上曰, 非以自己之故也. 先朝猶有原恕之道, 而終始靳允, 則予當仰體矣. 鎭遠曰, 論其罪犯, 則危逼先王, 與得罪今上, 豈有異哉? 殿下, 每以聖心泰然爲敎, 而容護惡逆, 不忍加誅, 今若一循天理之公, 以法斷之, 寧有害於泰然之德乎? 舜之誅四凶, 實出於至公之心, 故天下咸服其罪在彼, 何與於我哉? 今乃諉之於事關自己, 而不置之法, 豈不反爲所私乎? 有龜曰, 仰聞上敎, 群下之心, 終不解惑矣. 諸臣所爭, 斷以天理之公, 殿下所敎, 示以容護之私, 如此而群下之心, 何以感服乎? 朝者, 以朝著事, 體念爲敎, 而諸臣所請, 終不允從, 臣竊惑焉. 肅宗大王, 於懲討之典, 嚴明剛斷, 處分得當, 而殿下則於此大義理處, 不惟不能嚴明而剛斷, 乃反含忍而曲貸, 無以仰體肅廟之公法, 推明先大王之盛德, 臣於此, 益不勝痛泣之懷矣. 念我先大王, 不幸有熏熱上升之候, 凡於接應之際, 煩惱特甚, 酬酢益厭, 其時群下, 揣得而見聖候如此, 每事, 皆脅迫而爲之, 不但殺戮而已, 其所以累聖德者, 多矣. 先大王享年, 雖不如肅廟, 而其至仁盛德, 蔑以加矣, 而典章法度, 盡爲此輩之所變改, 向來群奸濁亂之罪, 雖傾東海之水, 何以盡洗乎? 鳳輝之罪, 極於離間兩宮, 危逼聖躬, 則其所謂欺蔽於大行朝者, 猶爲歇語耳. 非但鳳輝一人, 其餘啓辭中所請, 殿下深加察納, 而亟賜處分, 則聖德益明, 而國事可做矣. 臣以孤露餘喘, 始入筵席, 沬血飮泣, 敢此仰達, 唯望聖明之體念焉. 上曰, 予心, 追思昔日, 豈不傷痛乎? 鳳輝事, 先朝, 始聽拿鞫, 而復以不過狂妄爲敎, 當初處分, 欲加一律, 而仍以貰之矣. 鳳輝於向來, 因爲出仕, 群小秉政, 而少無貽累於先朝之聖德矣. 當初百僚庭請, 兩司合啓, 而以酌處之事言之, 可見其好生之德矣. 先大王見予之陳疏, 知其斷斷無他, 以豈不從汝言而伸其志爲敎, 至今追惟, 不覺感泣. 以先大王友愛之至德, 齟齬一語, 信而從之, 雖千載之下, 友愛之心, 豈不藹然於批旨之中乎? 予以爲其時, 旣不用一律, 則予亦不當用一律, 而兩朝神靈下臨, 必鑑予之誠心矣. 其時以爲是, 而今日以爲非, 則世間, 豈有兩是兩非之事乎? 予之所執如此, 而國舅初入筵席, 欲彰大行朝盛德, 故如是言之矣. 有龜曰, 其時始聽拿鞫者, 蓋欲置法, 而其後不爲栫棘者, 以妖宦逆亂, 仍不之罪, 而終至登揚, 若以其時事, 取以爲準則, 亦當以至公處之矣. 當初拿鞫, 欲寘於法者, 實爲宗社之計, 則卽今處分, 唯在仰體先朝之盛意, 而允從群下之一言, 道理是矣. 殿下, 以其時事, 謂關於自己, 而失信爲嫌, 則其間許多筵話, 臣以罪人之身, 不得與聞, 而今日親承聖敎, 天意所在, 豈不知之? 第以過於含忍, 處分如此, 則諸臣無以解惑, 而義理日以晦塞矣. 殿下, 且以陳請, 爲害於國事, 則莫如速賜允從也. 鎭遠曰, 在先朝請拿而聽之者, 公法也. 殿下, 以自己之事, 爲惻隱之端而陳疏, 則先大王以友愛仁慈之心, 聽之矣. 夫仁與義, 非二致, 義不嚴則仁不伸, 此豈以義制事之道也? 儻使先大王, 聞臣等之言, 則必從臣等之言矣. 先大王, 雖以殿下一時之上疏, 爲好而聽之, 今若以此爲準則而不允, 則天下後世, 不免於譏議矣. 殿下, 一以天理公法, 不雜以私而處之, 則義理見得, 何難之有乎? 上曰, 大臣以爲如此, 則其時賓廳之啓, 何以停之乎? 予之所以爲此者, 必欲仰體先朝好生之德矣. 雖無其時停啓之事, 豈知廟議之至於此乎? 鎭遠曰, 其時賓廳啓辭, 連爲三日, 三司伏閤, 自初爲之, 而賓廳, 見殿下毛骨俱竦之語, 群下之心, 益復痛迫, 而大臣出令, 非終爲停啓之意也. 思喆曰, 其時人心, 危懼莫測, 故欲爲鎭定而停之矣. 殿下, 在於深宮, 其時人心, 豈得知之乎? 有龜曰, 其時賓廳啓辭, 臣亦參之矣. 其時, 雖或如此, 在今日處分, 斷之以公而已. 其遲速多寡, 豈可比較哉? 惟在義理之嚴正, 處分之得當矣. 設令其時如是爲之, 在今日, 宗社爲重, 義理不明, 則今以前後事比校, 以臣輕淺之見, 所不可知矣. 鎭遠曰, 此事爭執, 今幾月矣, 而如是相持乎? 殿下今日允從, 則國事明日, 就緖矣. 錫輔曰, 始壽, 事關先王, 鳳輝, 罪犯宗社, 當以一體施律矣. 鎭遠曰, 明聖王后, 欲以始壽, 傅之生議, 而肅廟終不容貸, 蓋以義理, 不可不嚴正故也. 錫輔曰, 黯之事, 與泰耉相類, 鳳輝之罪, 與始壽無異, 今若明之以義理, 處之以公法, 聖斷明快, 豈不赫然乎? 鄭亨益曰, 臣等, 今當合啓矣. 大臣·國舅·諸臣, 皆以大義大法, 縷縷陳達, 而終不允兪, 臣等, 雖合辭同啓, 不過爲謄誦故紙, 而諸臣苦口之請, 終始違拒, 聖躬危逼之賊, 曲賜容貸如是, 而國何爲國乎? 殿下, 設有爲己之嫌, 非殿下以私殺之, 乃以一國共公之論, 共殺之也. 雖輿儓下賤, 以必討國賊爲言, 則群情之憤鬱, 於此可見, 而殿下, 終靳一允, 臣等, 竊不勝訝惑之至. 尹心衡曰, 殿下每於此事, 一向違拒, 義理不明, 亂賊益肆, 將至於國不爲國, 人不爲人, 此非他, 有一條可辨者, 若以鳳輝, 有可殺之罪, 則殿下之靳允, 終歸私意, 以鳳輝, 不爲賊逆, 則諸臣之陳請, 未爲公論, 而臣於沐浴之討, 其所參啓者, 不啻數三次矣. 退而細究, 傅之生議, 則百爾思之, 實無可生之理. 今日群下, 雖極無狀, 豈敢以不爲逆者, 私心以爲逆, 而請討至此哉? 以殿下聰睿之德, 聖學高明, 豈不知其爲逆耶? 惟願明其義理之正, 斷以公法之嚴, 夬賜兪音, 以解群下抑鬱之心, 千萬幸甚. 上曰, 予已知之. 不以所懷以合啓陳之. 大司憲鄭亨益, 獻納李秉泰, 正言林柱國·鄭匡濟, 校理尹心衡, 修撰徐宗伋, 合辭啓曰, 五賊通天之罪惡, 三司守閤之啓, 百僚籲庭之辭, 臚列無餘, 而殿下一向牢拒, 尙不允許, 臣等, 實不勝憤惋抑塞之至. 噫, 鳳輝凶疏, 至今思之, 心骨俱寒, 儲位旣定, 慶溢宗祊, 則爲人臣子者, 所當先致賀意, 以伸抃祝之心, 而輝疏則不然, 怒氣勃勃, 首尾噴薄, 曰始聞臺臣之疏, 已不勝驚惶憂惑, 夫臺臣爲宗社陳大計, 則以何心腸, 驚惑於是乎? 曰人心憂惑, 曰國本太輕, 中間所引己巳事, 尤萬萬絶痛, 至於凡事, 斷自宸衷之說, 非特誣先王也. 實上誣兩聖, 夫我先王之策我殿下於儲貳者, 乃聖考遺意, 慈聖手敎, 而謂非出於宸衷者, 此非誣三聖者乎? 至於無人臣禮四字, 蓋謂擅廢立之事, 則其所謂廢立, 指斥何等地耶? 只此一語, 足爲渠之斷案, 此豈待白望三種說, 而知其有逆心凶謀乎? 光佐則外若寬緩, 內實凶譎, 擅弄威福, 屠戮忠良, 聲援賊輝, 黨助逆鏡, 前後罪惡, 不可殫記, 雖以聖敎見之, 亦嘗曰未能超乎群小之中, 所謂群小, 卽輝·鏡輩, 則渠安敢獨逭惡逆之誅乎? 泰億則簸弄權柄, 籠絡群奸, 悖義蔑倫, 樂禍逞毒, 蹀血行杯之句, 視若尋常門生國老之說, 脅制君父, 若其代理時, 將至何境之說, 尤極絶悖, 噫嘻痛哉, 其時代理, 誠爲宗社之計, 則乃敢以至何境, 爲言者, 此與光佐, 國必亡之說, 相表裏, 其禍心逆腸, 綻露無餘, 論以王法, 寧容饒貸? 泰耉則首發嫌字, 顯售禍機, 敢引梁獄, 誣逼殿下, 儉·烈之變, 鏡·虎之禍, 皆自賊耉醞釀出來, 至於潛入北門, 阻遏慈旨等事, 在渠, 特細故也. 人誅未加, 鬼殛先至, 天地神人之憤, 當如何哉? 錫恒則移鞫本府, 鍛鍊誣獄, 謄奏彼國, 張大僞勳, 若其獄招勿書之請, 蓋欲置殿下於黯黮之地, 此已萬萬陰慘, 而壬寅五月十四日引見時, 所奏之語, 至凶且慘, 有不忍提說者, 殿下, 試一取覽, 則可燭其窮凶情狀, 惟此一事, 萬戮猶輕矣. 夫五賊者, 實千古載籍以來, 所未有之惡逆也. 殿下, 以小仁曲諒, 一向容護, 一國人心, 痛迫抑鬱, 今則將至於潰然四出, 而國隨以亡矣, 此豈我殿下, 所以上承宗廟, 下服人心之道哉? 罪惡之彰著如此輩, 而尙且假貸, 則臣恐亂賊增氣, 奸凶闖生, 其禍又有不可勝言者矣. 請鳳輝亟正邦刑, 光佐·泰億竝姑先絶島圍籬安置, 泰耉依賊黯例, 亟施孥籍, 錫恒亦令王府, 快施孥籍之典. 上曰, 前後筵敎批旨, 已盡喩矣. 今日大臣·國舅·三司諸臣, 縷縷陳達之意, 予豈不知也? 累月爭執, 而不加其罪, 則無以慰群下之情, 鳳輝則加以栫棘, 而此後, 予志已定, 決不允從矣. 他餘事, 亟停勿煩. 亨益曰, 萬古天下, 豈有罪如鳳輝, 而得生者乎? 閱月爭執, 至今日, 始從栫棘, 有以仰殿下次次加律之盛意, 而以他餘事, 勿煩爲敎, 臣竊惑焉. 以光佐之凶譎, 欺蔽天聽, 屠戮忠良, 變亂先朝之處分, 手犯誣獄之鍛鍊, 此等罪案, 其時首相皆當之, 則姑先安置, 極爲末勘, 而不爲允從, 其餘泰億·耉·恒窮凶極惡之罪, 皆置不問, 只以鳳輝之栫棘, 姑爲塞責, 實非今日臣等, 所望於殿下者也. 鎭遠曰, 罪犯惡逆, 豈有栫棘而止者乎? 以朱子之言見之, 罪四凶, 以不死, 以愧逆也. 蓋其誅之之深也, 豈以逆如鳳輝, 而寘之於不死之科乎? 上曰, 憲長, 以今日栫棘, 當次次加律爲言, 而予意, 蓋欲慰悅朝廷之心也. 予豈有此意而爲之然耶? 心衡曰, 罪極惡逆, 而罰止栫棘, 雖簡策所載, 曾所未聞也. 秉泰曰, 閱月違拒, 始從栫棘之典, 殿下此擧, 不近於誠實矣. 鳳輝之罪, 斷不可荐棘而止, 惟願參以義理, 揆以公法, 決爲允許焉. 柱國曰, 前後大臣·三司諸臣之言, 非不聞知, 而今日國舅所達, 尤爲明白剴切, 亦宜體念而允從矣. 且殿下, 旣知其逆, 而只加栫棘之律, 如是而何以服人心哉? 俄者宰臣, 以人心之駭惑未定, 有所陳達, 而臣在湖中時, 亦聞有爲泰耉立書院之說, 則良以朝家處分, 未得其嚴正故也. 國人皆曰可殺, 而使此賊, 至今生存, 則其人心之不服, 而反爲駭惑者, 豈難知哉? 光佐則三年誣獄, 戕害忠良, 而尙此晏然, 泰億則門生國老, 倡言不道, 而偃息牖下, 致令君誣未雪, 國賊未討, 而卽今右揆, 逬出江外, 朝著沮喪, 無一人擔當國事者, 言念及此, 良可寒心. 以臺閣事言之, 徒然行呼唱於道路, 謄傳故紙, 而只以勿煩爲敎, 則亦安有聳動之心? 而近日視入臺閣, 如水火然, 如是而國事, 其可以做得乎? 臣疾病衰殘, 辭語拙訥, 天威咫尺之下, 雖期期不奉, 斷斷無他, 粗知爲君父討賊之大義矣. 我朝三百年來, 豈有以逆爲名, 而止於栫棘者乎? 光·億罪狀, 啓辭中, 猶未盡之, 而啓辭所撰, 亦多不好處, 似當改正矣. 匡濟曰, 臣初入筵中, 而鳳輝之疏, 聖上曾已洞燭, 更無可陳之事矣. 小臣於西關奉命之時, 外方之人, 有至今國賊之未討, 爲問者, 而無以爲答, 今日處分, 又止於栫棘, 則人心之抑鬱, 尤益甚矣. 臣於日者, 辭疏之末, 以右相去就, 略有所陳, 批旨中以從容開陳, 何所不可爲敎, 而今日大臣·國舅之從容開悟, 不翅縷縷, 則天聽可回, 國法可伸, 而一向違拒, 每諉相忘, 實未知聖意之所在也. 上曰, 相忘之言, 諫臣誤聽矣. 予非以此事, 爲相忘, 乃謂置國事於相忘之域也. 宗伋曰, 大臣·諸臣, 旣已盡之, 小臣更無所達之言, 而至於鳳輝之事, 不在多言, 以爲非逆則荐棘過矣. 旣曰爲逆, 則栫棘之律, 豈足以伸國法而明大義乎? 秉泰曰, 群下謂臣有所執, 殿下曰, 予亦有所執, 而又以天下, 無兩是兩非之事, 爲敎, 蓋殿下之意, 以爲群下所爭, 雖如彼, 予旣有所執, 則不從何害? 終始違拒, 若然則上下相持, 懲討無期, 殿下所執, 不過爲一己之私耳, 豈可以一己之私, 棄一國共公之論乎? 上曰, 予已言之, 更何可論? 然而合啓中措語, 未能超乎群小之中云者, 予以爲非矣, 戕殺善類者, 謂之群小, 可也, 逆鏡則無父無君, 豈可同歸於群小之目乎? 心衡曰, 所謂群小, 與逆鏡豈爲分而言之, 光·億輩, 厥罪惟均, 故竝言之矣. 秉泰曰, 群下, 以上敎歸重, 故言之. 而非指逆鏡, 爲群小也. 亨益曰, 光·億與逆鏡輩, 情意流通, 未能拔出乎其中, 故言之矣. 柱國曰, 以光佐未能超乎群小之中者, 爲其發明之地而然也. 合啓中措語文字, 多不稱停矣. 鄭亨益所啓, 疏下五賊, 旣與逆鏡同罪, 而殿下只誅逆鏡, 姑貸五賊, 實非爲宗社嚴懲討之道. 兩司諸臣, 閱月力執, 而終不允許, 臣未知聖意之所在也. 夫五賊之罪, 非特構諸臣也, 乃所以誣殿下也, 非特誣殿下也, 乃敢誣及不敢言之地, 此則殿下, 亦已照燭, 臣不必更贅辭說, 而只有一言可以斷定者, 若謂建儲代理兩事, 果近於廢立簒逆, 則向者四大臣之罪, 果不冤矣. 不然則四大臣之罪, 果可冤而爲此疏者, 爲逆而已, 在所必討而已. 且殿下, 雖欲以首從, 分而論之, 此則有不然者. 凡以疏章得罪之類, 只罪疏頭者, 蓋可施之於微眚薄過, 而不可施之於犯逆之人也. 況其疏之將出也? 雖以凶黨之同一肝肺者, 或有退縮而不參者, 亦有旣參而割名者, 而獨五賊, 攘臂擔當者, 蓋知與儉賊, 和應約束, 萬無一失故也. 若此者, 亦可以漫然隨參, 無知妄作者論之乎? 且賊鏡疏出後, 局面變幻之說, 不啻狼藉於荊佐之招, 則參疏諸凶, 與逆鏡一而二, 二而一也. 豈可罪同而律異乎? 絶島栫棘之律, 不足以懲其罪, 請疏下五賊, 竝命亟正邦刑. 上曰, 勿煩. 又所啓, 世良辛丑之疏, 逆心彰著, 其所謂天無二日, 陰移天位等說, 窮凶絶慝, 肆然誣逼於不敢言之地, 實與鏡·虎兩賊, 根株相連, 脈絡相貫, 通天之罪, 本無異同, 而莫施兩觀之誅, 遽致牖下之斃, 神人之憤, 庸有極乎? 今雖不能肆其屍於市朝, 若其孥籍一款, 係是當施之律, 斷不可以其身之已骨, 只施追奪之律. 請命有司亟擧世良孥籍之典, 以伸王法. 上曰, 勿煩. 又所啓, 凡有名入賊招者, 無論其事之虛實, 必卽拿覈, 乃不易之常典也. 今此沈檀之與鏡·儉輩, 結爲腹心, 潛通謀議者, 久爲國人之所指, 以其最著言之, 則其往來綢繆, 陰凶情節, 已露於白望·宇寬之招, 而廷玉之招, 又與白望輩所告, 前後一辭, 至以目擊爲證, 則檀之爲諸賊之窩主者, 不啻丁寧, 而檀之尙此偃息於天日之下, 豈非輿情之所共憤者耶? 鞫廳之請拿, 實出於獄體之當然, 而聖上特以檀名之忝先朝耆社之故, 欲加涵貸, 不賜兪允, 臣不勝訝惑焉. 獄體至重, 王法至嚴, 檀雖入於耆舊之列, 逆節旣已彰著之後, 豈可以此而有所顧藉哉? 況靈壽耆堂, 檀旣不入, 而追後入參, 乃在凶黨得志之日, 而其所得志者, 專出於渠與鏡·儉之所爲, 則無乃日月之明, 猶未照燭此等情迹而然耶? 反覆參量, 終無可貰之道. 請遠竄罪人沈檀, 亟令王府拿鞫嚴問, 以伸王法. 上曰, 勿煩. 上曰, 聞有儒臣, 追到閤門外云, 注書出去招來. 臣挺龍趨出閤門, 招校理金龍慶·朴師聖, 副修撰黃梓以入. 又所啓, 極邊遠竄罪人權益寬, 以逆鏡至親, 凶謀秘計, 無不參涉, 戕殺善類, 多出其手, 當初遠竄, 實出太寬. 而渠敢不有君命, 托以脚病, 留連咸興府, 殆至一朔, 至於指使方伯, 飾辭馳啓, 其任自遲回, 偃蹇放肆, 罔有嚴畏之狀, 尤極痛駭. 頃在肅廟朝, 李鳳徵以謫路逼留之罪, 特命絶島安置, 鳳徵之罪, 猶未如益寬, 而聖考處分, 如是嚴截, 則況此益寬之罪, 有倍於鳳徵者乎? 請益寬, 仍其配所, 圍籬安置. 上曰, 勿煩. 又所啓, 噫嘻, 亂臣賊子, 何代則無? 而其誣辱君父, 謀危宗社, 悖亂凶慝, 千萬古載籍以來, 未有如逆鏡者也. 雖千剮萬斬, 以謝神人, 亦不足以懲其罪之萬一, 而只誅其身, 不加孥戮, 尙今逆種偃息覆載, 揆以邦憲, 失刑莫大, 擧國駭憤, 久而未已. 請逆鏡子正海等, 亟〈施〉孥戮之典. 上曰, 勿煩. 鎭遠曰, 殿下好生之德, 雖云至矣, 至於逆鏡之子, 亦何足惜而靳允若是乎? 上曰, 頃已言之矣. 逆鏡之子, 雖不足惜, 三代之時, 亦有延坐之法乎? 鎭遠曰, 大明三百年之法, 亦有延坐之律, 何論三代乎? 上曰, 父子同惡相濟, 則可施此律矣. 鎭遠曰, 庚申年許積, 以其子賊堅, 已施延坐之律, 則至於今日延坐之法, 斷不可撓改矣. 錫輔曰, 書曰, 孥戮汝, 罔有攸赦, 三代之時, 豈無其法乎? 至於逆鏡不施孥戮之典, 則失刑莫大矣. 有龜曰, 殿下行法緩, 故其時, 未卽施孥戮之典矣. 此乃井井堂堂之法, 而如彼幺麽正海之輩, 猶爲容貸如此, 實未知聖意之所在也. 上曰, 孥戮之啓, 初旣出之, 則豈不從之乎? 其時請拿, 使正海爲逆鏡訟冤, 而旋以孥戮請之, 欲爲彌縫之計, 予實未曉也. 初以孥戮請之而不從, 則予爲非矣, 初請拿鞫, 而終歸於孥戮者, 豈不過乎? 鎭遠曰, 以初請拿鞫之故, 而不許孥戮之啓, 則殿下處分, 亦過矣. 思喆曰, 正海只以其父之罪, 殺之, 實爲可惜, 而訊問之, 則可知其父, 與諸賊, 交通實狀, 故初請拿鞫者此也. 宅賢曰, 凡治逆延坐, 以其罪而罪之, 在法當然, 豈以臺啓先後之異, 有所靳允乎? 柱國曰, 臣聞當初諫院之啓, 果如戶判之所達矣, 逆鏡不得問一言而殺之, 實爲痛惜, 而正海必知其父之事, 故訊問之啓, 所以發也. 上曰, 漢有不疑之事, 不亦是乎? 秉泰曰, 孥戮之典, 三尺至嚴, 斷不可屈. 今此憲臣之請, 所當允從矣. 心衡曰, 當初孥戮之請, 不爲先出者, 以其徒殺爲可惜, 而發拿鞫之啓也. 後請孥戮, 非爲彌縫之計耳. 有龜曰, 拿鞫之事, 其時臺閣文字在玆, 先爲請拿, 必不無所見, 而孥戮之典, 正當其罪, 則惟視其事之是非而從之, 豈可以其前後之異啓, 靳允至此乎? 上曰, 逆鏡之子, 不其多乎? 錫輔曰, 有二子云矣. 蓋當初正海行言曰, 向時之人, 敎其父爲之, 其父獨死, 而他人不死, 吾實憤憤, 今若訊問, 則敎其父所爲之事, 盡爲吐實云, 故果發鞫問之啓, 而孥戮之請, 所以追發也. 又所啓, 亂臣賊子, 人人得以誅之, 苟有一分秉彝之心者, 何敢一毫異議於其間? 伏見知事沈壽賢之疏, 其造意陰險, 遣辭回譎, 伸救凶賊, 不少顧忌, 一則曰搆揑誣陷, 二則曰藉重逞毒, 噫嘻, 此何言也? 向日泮儒之疏, 殿下始下匪怒之敎, 而旋卽開悟, 奬其氣節, 包容之德, 孰不欽仰? 而此輩把作機關, 欲售疑亂之計, 抑揚闔闢, 顯詔亂賊, 而直驅廷紳於白地構罪之科, 其奸情慝態, 有不忍正視, 而所可痛惋者, 視君父之被誣, 則等乎弁髦, 爲賊徒而效忠, 則竭其死力, 人臣分義, 此已掃盡, 而況當三司叩閤, 百僚庭籲之日, 乃敢挺身闖發, 力戰公議, 閃弄嘗試, 若是其無忌憚, 今日朝廷, 少有紀綱, 渠安敢乃爾哉? 噫, 春秋之義, 討逆爲重, 討逆之法, 先治黨與, 此而不治, 將見營護, 亂逆輩接踵而起矣. 請知事沈壽賢, 絶島安置. 上曰, 勿煩. 又所啓, 今此聖上處分, 出於憫旱惻怛之誠, 凡在群下, 孰不欽仰? 而第念鞫獄, 事體至重且大, 其不可不待究竟, 徑先處分也, 明矣. 所謂錄囚者, 蓋指輕囚之在所可原者, 自古以來, 豈有事關鞫獄, 而輕加疏釋之典乎? 其中李森, 則罪犯尤重, 國言喧藉, 緊出於廷玉之招, 而猶爲未了之案, 今遽放釋, 則不但王法之乖舛, 實啓日後無窮之弊. 請還收李森以下睦天任·沈廷玉·廷紳等酌處之命. 上曰, 勿煩. 又所啓, 門黜罪人柳綏, 以逆鏡之至親, 和應之狀, 向日臺章, 略論之, 伏想聖明, 記有之矣. 向者金東弼一疏, 深斥逆鏡敎文事而發, 則指意所在, 渠輩亦知之, 而竊憫其逆鏡情狀之敗露, 潛受鏡·寬輩之陰嗾, 挺身突出, 論斥東弼, 至請罷其職, 則其心所在, 人孰不知? 其啓辭有曰, 前冬一疏, 實爲扶社衛主之功, 雖有素所媢嫉者, 不可以一時過誤, 掩其樹立之語, 其和附之狀, 渠安得免耶? 且於逆鏡聚黨宴會之曰, 綏以押客, 獻壽於逆鏡, 渠輩中, 亦有指點譏笑者, 而蝨附凶逆, 作一奴隷, 凡爲逆鏡地者, 無不用極, 非特護逆而止, 則鏡賊伏法之後, 渠安能獨免治黨與之罪耶? 到今公議愈鬱, 不可但已. 且曾於廉問嶺南也. 載妓周流, 擧措駭悖, 到處推奴, 呼冤載路, 留連兵水營, 馬鞍筒箇等物, 別造駄來, 古今豈有如此御史乎? 其憑公營私之狀, 尤極絶痛. 請門黜罪人柳綏, 極邊遠竄. 上曰, 啓辭中下款事, 臺諫風聞之言, 不足準信, 而旣曰護逆, 則以上款事, 依啓. 出擧條 又所啓, 噫嘻痛矣, 時龍之勸虎賊上變, 旣出於渠之招辭, 則其綢繆和應之跡, 昭昭難掩. 原其情狀, 有萬戮猶輕之罪, 論以三尺, 無一毫可赦之端, 而殿下不忍加誅, 至使窮凶極惡之輩, 尙今偃息於覆載之下, 思之至此, 寧不寒心? 臺閣之苦口力爭, 實出於春秋討亂賊之義, 而殿下, 旣允臺啓, 旋寢成命, 如是而亂臣賊子, 將何所懲畏乎? 誣上不道之逆虎, 旣伏斧鉞之誅, 則與謀知情之時龍, 斷無倖逭之理, 而處分顚倒, 輿情駭惑. 請還收時龍刑推定配之命, 仍令王府依律處斷. 上曰, 勿煩. 鎭遠曰, 更考律文, 則敎人誣告, 以惡逆者, 當坐其律, 而臣於夏間, 見其直招, 則不可置之於可生之科, 故有所仰達, 而欲爲更考律文者, 非直以誣告律, 論之也. 亨益曰, 依律處斷, 旣爲依啓, 而王府判下, 更傅生議, 前後處分, 置非顚倒乎? 上曰, 金吾判付, 以大臣之言, 欲更考律文而知之, 初無照律之事, 則亦非顚倒爲之也. 鎭遠曰, 如彼蟣蝨之微, 罪犯難逭, 則雖曰聖人好生之德, 如天地之無所不容幺麽, 惡種應死之賊, 豈足惜乎? 上曰, 予豈惜之而然乎? 又所啓, 引嫌而退, 亞銓未徹之疏, 不必爲嫌, 儒臣互辨之語, 在我無損. 請掌令朴弼正出仕. 上曰, 依啓. 獻納李秉泰, 正言林柱國·鄭匡濟所啓, 向來金姓宮人査啓之發也. 先王批敎, 旣曰無之, 又曰元無, 而猶且爭執, 經年不已, 中外物情, 固已駭惑. 而尹恕敎之疏, 又突出供奉已久, 所愛亦愛等語, 指意叵測, 遣辭陰凶, 負此罪惡, 尙今偃息, 孰不爲痛惋, 而必當嚴加究覈, 畢得情節, 然後王章可以得伸, 輿情可以得洩, 不宜徑先酌處. 請尹恕敎拿鞫嚴問. 上曰, 勿煩. 前後已言之矣. 此啓, 速爲收殺, 得行其竄配之罰, 可也. 豈使至今日安然於牖下乎? 柱國曰, 嚴刑得情, 亟正邦刑, 可矣, 豈可以竄配之罰, 懲其罪惡乎? 上曰, 正言之言, 過矣. 此實無亟正邦刑之罪矣. 鎭遠曰, 以其疏語見之, 亟正邦刑, 似爲過矣. 亨益曰, 所愛亦愛等語, 皆自現告, 陷人惡逆, 自有其律, 考律處斷, 實爲正當矣. 上曰, 其疏, 今春始得見之, 而此外無他意矣. 大臣之意如何? 鎭遠曰, 究其疏意, 乃敢侵逼於不敢言之地, 而所愛亦愛, 亦嘗供奉, 二句顯有指斥之意, 則不可不訊問, 而明正其罪矣. 上曰, 更無考律之事, 而請拿故, 問之者此也. 頃者, 旣施島配之律, 則豈有更爲訊問者乎? 思喆曰, 如此凶慘之人, 豈但絶島定配而止乎? 上曰, 拿鞫不可, 而憲長亦曰, 考律處斷, 豈非過乎, 速爲停啓, 使島配之律, 得行, 可也. 秉泰曰, 臺閣所執者法也. 唯當拿鞫, 得以正法矣. 又所啓, 逆鏡辛丑之疏, 尙忍言哉? 實是爲臣子, 所不忍聞, 所不忍言者, 而窮凶情節, 未及究得, 徑先置法, 神人之憤鬱, 已不可言, 而至於疏下五人, 旣與逆鏡, 同聲合辭, 濟其凶逆, 初無首從之可分, 而特以官秩之高下, 名次有先後而已, 究其心腸, 則一而二, 二而一者也. 鏡賊之勘以次律, 已是失刑之大者, 況使五賊尙逭天討, 假息覆載, 是誅一賊鏡, 而尙有五賊鏡矣. 揆以王法, 不可罪同而律異, 論以負犯, 亦不可絶島栫棘而懲其罪. 請逆鏡疏下五賊, 亟正邦刑. 上曰, 勿煩. 柱國曰, 小臣, 與尹聖時, 爲同甲, 而李眞儒, 卽同接之友也. 臣於平生, 無微物殺害之心, 過於徒善, 與此兩人, 本無情意相失之事, 而以今參啓之意, 見之, 則可知其罪之難赦. 而且臣, 新自湖中來, 聞道路之言, 則疏下五賊, 皆曰可殺, 而殿下只以好生之德, 容貸至此云, 此賊, 斷不可一毫容貸, 此亦可見矣. 上曰, 諫臣, 以聞道路之言, 謂予好生而容貸疏下者, 誠是矣. 豈可推以同接情意之事, 而諉之乎? 諫臣失言矣. 柱國曰, 臣識見昏矇, 全昧事體, 失言之敎, 誠極惶恐矣. 又所啓, 申致雲, 以凶逆餘孽, 世爲淸議所棄, 及夫凶黨秉柄之日, 啗以淸顯之官, 甘心附託, 作一鷹犬, 要爲立功自效之計, 遂發先正臣權尙夏追奪之啓, 噫嘻痛矣, 宵小之毒正誣賢, 自古何限? 而豈有如致雲之慘毒無倫耶? 其以依倚巨猾等語, 誣及師門者, 自是致雲世濟之惡, 而本出於報怨之心也. 頃年萬遇, 略售讒間尙夏之計, 則我肅廟, 卽加譴罰, 以明毒正之罪, 蓋以尊賢重道之誠, 其懲討之典, 不得不如是之嚴故耳. 今致雲, 汚辱先正之說, 比萬遇, 萬萬絶悖, 以肅廟罪萬遇者, 觀之, 其所以罪致雲者, 尤當如何? 今者昱·甲輩, 皆以誣賢之罪, 已竄遠地, 而獨於致雲, 尙此靳兪, 士論益激. 臣等, 誠莫曉聖意之攸在也. 其疏中所謂, 謂國可讐, 謂君可叛等說, 便一急書, 誣人惡逆, 自有其律, 不可不明正其罪. 請削黜罪人申致雲, 絶島定配. 上曰, 勿煩. 又所啓, 故相臣金壽恒之碩德雅望, 故判書臣金昌協之邃學淸操, 實是三朝之元輔, 一代之宗師, 雖以奸兇媢嫉之輩, 亦不敢有所疵摘, 而乃於故領議政臣金昌集被禍之後, 敢生粧撰汚衊之計, 兇毒之論, 勒加俎豆之地, 士林之憤痛, 庸有極哉? 幸賴聖鑑照燭, 旣命復享, 則當初發論之人, 不可以削黜薄罰, 有所懲戢. 請削黜罪人沈埈, 極邊遠竄. 上曰, 勿煩. 又所啓, 趙鎭禧之聽嗾逆鏡, 甘心善類之狀, 萬萬絶痛. 至於構殺故參判臣洪啓迪之事, 尤極慘矣. 啓迪身居喉司之長, 力遏北門潛入之奸, 因此一邊凶徒, 尤極切齒, 憑藉鞫招無根之言, 直請拿鞫稟處, 命下, 而操切愈急, 終使撲殺而後已, 其憯毒之罪, 有絶痛於他人者. 到今昭雪復官之後, 不可削黜薄罰而止. 請削黜罪人趙鎭禧, 極邊遠竄. 上曰, 依啓. 向來群奸之誣成獄事, 戕殺諸臣之狀, 聖明所已洞燭, 而今名官之其時久在逮囚者, 亦有一二目覩之事. 張世相之捧招下獄也, 左右邏卒, 寂無唱喝之聲, 前後擡曳, 已非生人貌樣, 心甚怪之. 適問其過去府隷, 則答曰, 已斃矣, 噫, 奉君命而按獄, 何等重大, 而忍將已死之人, 誣成結案之招, 以濟其憑藉屠戮之計? 據此一事, 餘可推知. 況今李萬俊, 旣已直招於訊問之下, 則巧慘情節, 尤彰著無餘. 其構虛成案之罪, 不可不嚴懲. 請其時按獄諸臣及問郞, 竝命極邊遠竄. 上曰, 勿煩. 又所啓, 儉獄時訊問諸堂遠竄事, 聖上旣已允可, 而獨於石烈·必貞等同生嚴覈事, 尙靳兪音, 臣等竊惑焉. 兩逆婢罪惡, 旣已彰露, 命付鞫廳, 使之嚴覈, 而不卽奉行, 故爲遲遲, 或在家而使之自死, 或臨其將死而拿來, 致使徑斃, 其陰秘情跡, 不得究覈, 人心之憤痛, 久而益深. 其致令自斃之罪, 雖在諸堂, 受嗾毒殺之狀, 尤不可不嚴加究覈. 請石烈·必貞等同生, 竝令有司嚴覈正罪. 上曰, 勿煩. 又所啓, 頃日筵中, 有鞫廳罪人孫荊佐, 減死酌處之命, 臣竊惑焉. 荊佐之納招也, 端緖固已畢露, 而猶且半呑半吐, 多有隱情, 渠旣知鏡·儉之會于沈家, 則亦豈不知鏡·儉所議之凶計乎? 況儉賊小札交通之狀, 諸宦之所共知云, 則自外而通于儉者, 渠亦無不知不聞之理. 鞫廳請刑, 實循王法, 諸臣爭執, 亦出公議, 則決不容但已. 請還寢孫荊佐減死酌處之命, 仍令鞫廳嚴刑得情. 上曰, 勿煩. 又所啓, 惟我大行大王, 昨年特下備忘, 收還兩大臣賜死之命, 而辭旨懇惻, 至以先朝舊臣, 一時賜死, 心有所不忍, 爲敎, 瞻聆所及, 孰不感泣? 而伊時凶黨, 不體先王至仁盛德, 惟懷凶毒之心, 乃於社壇祈雨之日, 急急請對於駕前, 脅迫君父, 終至反汗而後已, 噫, 先王此敎, 實是照燭兩大臣之斷斷無他, 而亦出於仰體肅廟之聖意, 則凡爲臣子者, 固當將順之不暇, 而顧此輩, 聚首磨牙, 益肆慘毒, 使先王惻怛之旨, 壅閼不行, 使先朝體國之臣, 抱冤而死, 人到于今, 莫不哀傷. 當此幽枉昭雪之日, 不可不嚴懲, 而前日批旨, 以首倡遠竄, 其餘削黜, 爲敎, 臣等不勝訝惑之至, 蓋其時凶徒, 同情合謀, 有此請對, 則固無首從之可分, 而況請對與傳啓, 有異, 各陳所懷, 迭起爭執, 則雖欲强爲分別, 亦不可得也. 且詳考日記, 則伊時凡兩次請對, 而後次辭說, 尤極凶悖, 亦不可以其先後, 異其輕重. 請其時請對諸臣, 一倂遠竄. 上曰, 勿煩. 又所啓, 鞫廳罪人森等諸囚, 有安置竄配之命, 此雖出於悶旱憂災之聖意, 而第念森等罪名至重, 鞫體至嚴, 固當累次證質, 嚴加窮覈, 而不待究竟, 先爲酌處, 揆以鞫體, 寧有是理? 況森也, 附麗凶黨, 蹤跡陰秘, 擧國之人, 無不指點, 而今又緊入於廷玉之招, 其遞[締]結逆鏡, 交通妖儉之狀, 昭不可掩, 則尤不可以輕議其末勘也, 明矣. 且疏釋之法, 蓋慮其輕囚滯獄, 抱冤憤鬱者之類也. 夫豈有身犯極罪, 名入鞫招, 而徑施霈宥, 以爲穰災之方也哉? 如此則王法無以得伸, 憝惡無以懲戢, 豈不大可懼哉? 請還收鞫廳罪人森等, 安置竄配之命, 亟令鞫廳, 更加嚴鞫, 究得情節. 上曰, 勿煩. 又所啓, 臣等伏聞, 日昨筵中, 有遠竄罪人鄭錫三放送之命, 臣等竊不勝訝惑之至. 夫錫三向日之疏, 遣辭措意, 極其巧慘, 或謂之反常, 或謂之撓奪, 末乃以萬世綱常等語, 欲售其嘗試聖意, 傾陷諸臣之計, 其奸情慝態, 誠不忍正視也. 其時三司諸臣之請對討罪, 蓋出於明是非嚴堤防之道, 聖上之卽許投畀者, 亦出於彰先王盛德之至意, 則伊日勘罪, 在渠猶云末減, 而曾未幾何, 遽有此全釋之命, 不料聖上處分之顚倒, 一至此也. 國體乖傷, 輿情駭惑, 其在堲讒癉惡之道, 決不可輕易放釋. 請還收遠竄罪人鄭錫三放送之命. 上曰, 勿煩. 又所啓, 臣等, 伏見下金吾判付, 有時龍依當初發配之命, 臣等, 不勝驚惑之至. 夫時龍之勸虎賊之變者, 已悉於虎賊之招, 而況今渠之承款招辭中, 其所指揮情節, 不啻明白, 則揆以王章, 決難容貸. 臺啓之閱月爭執, 聖敎之特許處斷者, 蓋所以嚴懲討伸王法, 而曾未數日, 還寢成命, 何殿下處分之顚倒, 一至於此耶? 噫嘻, 亂臣賊子, 何代無之? 而排布凶計, 誣逼不敢言之地者, 實無如虎賊之凶逆, 而虎旣伏法, 則與謀知情之時龍, 烏得免謀逆同參之律乎? 原其情狀, 萬戮猶輕, 而尙此偃息於覆載之間者, 已是失刑之大者, 殿下, 强引尋常誣告之律, 雖欲曲加涵貸, 其如王法之乖舛何, 輿情之駭憤何哉? 此而若不嚴加懲討, 則亂賊之徒, 將無以知懼. 請還收時龍刑推發配之命, 仍令王府依律處斷. 上曰, 勿煩. 鎭遠曰, 天下無兩是之論, 而惟武王·伯夷之事, 爲兩是. 夫武王, 恐一時之無君, 伯夷, 扶萬古之綱常, 而後世天下, 無有非之者也. 以今日臣等所爭之事爲非, 則殿下之所以堅執而不許者, 是矣. 臣等, 爲宗社, 欲扶綱常, 而殿下, 非有武王, 爲天下之義, 而容護亂賊, 一向違拒, 殿下, 若以臣等爲非, 則斷之以罪, 可矣. 殿下所執, 未必爲是, 而每每牽制, 不忍捨非, 則於改過不吝之地, 終有所歉, 而混然置之於是非之間, 則與武王·伯夷之兩是者, 異矣. 龍慶曰, 臣等, 追入筵席, 得聞鳳輝加以栫棘之律, 而安置與栫棘, 實無輕重, 則豈有逆如鳳輝, 而罰止栫棘者乎? 春秋云, 人臣將則誅, 將而猶誅, 況輝則非特將而已? 其所上疏, 極爲凶悖, 萬古人臣, 爲如此之疏, 而安有可生之理乎? 其疏中, 驚惶憂惑等語, 爲人臣子者, 所不忍聞, 豈可以減死之律, 施之於鳳輝哉? 亟賜兪音, 夬正王法, 則一國之人心可服, 而祖宗在天之靈, 可以慰矣. 今日諸臣之苦口力爭者, 執國家三尺之法, 斷不容貸, 殿下何其靳允至此乎? 師聖曰, 鳳輝等罪狀, 諸臣已悉陳無餘, 則更無可達之言矣. 殿下, 祗以仁愛之心, 曲法而恕之, 群下乃以懲討之義, 執法而爭之, 則公私之別, 義理之正, 有如黑白, 較然可知, 雖以先王三宥之法論之, 斷無容貸之理, 唯願夬賜兪音, 以正王法焉. 梓曰, 輝賊罪狀, 諸臣皆已論列, 臣更無別陳之語, 而輝疏所謂, 無容更議四字, 指於何處乎? 究厥本意, 其欲更議者, 斷可知矣. 以當初請於先大王者, 論之, 在今日, 何可不以準請爲期乎? 上曰, 前後批旨, 已盡言之, 俄者大臣·國舅·三司諸臣, 亦皆陳達, 豈有更論之事乎? 鎭遠曰, 自上, 察其罪狀, 豈但止於栫棘之律乎? 萬古天下, 終無兩是之論, 此豈可置之於是非之間, 而不爲明正其罪乎? 上曰, 今日加棘, 大臣·國舅竭盡其誠, 故從之矣. 憲長, 將以次次加律, 若有餘意, 而予欲慰悅群情而爲之, 斷無加律之意, 則有何更言之事乎? 有龜曰, 朝者大妃殿引接時承候, 則初以氣無不平爲敎, 更諭以吾身如此種種之候, 豈可言于大臣, 使主上憂勞乎? 辭意懇懇矣. 自上下敎, 則以爲膈間煩鬱, 似有滯氣, 言語哭泣之際, 微有扞格之症, 且腹部, 似爲膨脹, 欲進水刺, 則亦不順受矣. 大槪諸症候, 皆自前有之, 而每以進御湯藥爲難, 亦以言于醫女及使藥院, 逐日問候之擧, 爲煩. 凡茶飮湯藥之節, 自內進御, 藥房不爲問安, 而大臣入侍之時, 從容議藥, 稟定以進, 則慰安慈意之道, 似爲便當矣. 上曰, 向者生脈散進御之時, 東朝, 以問安之節爲難, 强爲問安, 反致不便之端, 故奉承慈意, 凡干藥物, 只令藥院劑進, 而藥院問安, 亦以爲難者. 蓋以啓辭, 及出於朝紙, 爲煩故耳. 卽今汗候, 猶未快勝, 眩症, 雖適少愈, 而本來元氣虛弱, 豈無根委乎? 明日, 亦依大王大妃殿問安例, 國舅同參議藥, 則似爲好矣. 有龜曰, 皆自前宿症, 而每以問候爲煩, 反不有益於調攝, 亦非一二日所可見效, 使藥院, 從容議藥, 而不煩以問候之節, 則實爲奉承慈意之道也. 上曰, 其言, 是矣. 鎭遠曰, 例次問安, 何可不爲乎? 有龜曰, 自冬享大祭後, 微有感氣, 而不爲大段, 爲敎矣. 藥院提調, 與諸御醫, 從容商礭, 議藥當否, 不專爲請對, 因入侍時稟定, 使醫女入診, 似宜矣. 上曰, 亦不欲使醫女入診, 其事尤爲泄泄矣. 鎭遠曰, 臣等, 退與諸御醫商礭議藥, 後日入侍時, 當爲稟定矣. 上曰, 然則初十日爲問安日次, 其日入診啓請爲之, 可矣. 鎭遠, 請小退, 以次退出, 少頃復爲入侍. 思喆進前伏啓曰, 咸鏡道今年年分, 都事, 與北評事, 南北關分管踏驗事節目啓下, 而北評事, 尙未差出, 節序已晩, 事甚可慮矣. 曾有都事兼管南·北道之時, 今年亦依前例, 令都事一體踏驗之意, 分付本道, 何如? 上曰, 依爲之. 出擧條 秉泰曰, 臣於日昨備忘事, 竊有所懷, 敢此仰達. 今番掖隷事, 與曩日犯禁者有異, 而刑曹文案, 臣未及見, 招致書吏, 略聞其槪矣. 刑曹旣以分輕重兩治之意, 論啓, 自上判付, 亦甚嚴明, 此已足矣. 而至於備忘一節, 殊涉張大, 此等事, 其妨聖學而損國體, 本自非細, 雖以閭閻士大夫御下之道, 言之, 奴僕, 與人相鬨, 豈必盡非? 而惟嚴治奴僕, 然後方爲得體而無後弊矣. 部將決棍汰去, 終涉過重, 若因此等事, 而聖心有係吝之害, 則豈不可惜乎? 伏願聖明, 於已過之事, 亟思追改, 而益加勉礪於治心進學之功, 則豈不幸甚? 上曰, 有所懷而陳達, 言亦好矣. 此事, 予豈不知? 先啓後治, 非予創爲, 自先朝已行之事也. 向者筵中, 以非强盜, 則不可輕施足杖之意, 爲敎矣. 身爲大將, 常時如有戒勅軍卒之事, 則豈至於此乎? 諫臣陳啓之言, 予當留念. 部將之不爲檢飭邏卒之責, 決棍, 烏可已也? 而以秋曹啓目觀之, 是捕卒私打之事, 則部將汰去, 予亦知其過矣, 而痛惡其事之故也. 今儒臣之言如此, 勿爲汰去事, 分付該廳. 出擧條 秉泰曰, 臣聞刑吏之言, 掖隷足掌, 有杖痕, 可知其打傷而然, 此豈如依法亂杖之類乎? 此事, 終涉相鬪, 旣曰相鬪, 則惟須分輕重兩治而已. 掖庭隷屬之橫恣者, 雖一切嚴禁, 尙患縱肆, 況於此等處, 豈可泛然治之乎? 自聖上, 雖於方來未然之事, 必須克加裁抑, 毋使踰制, 然後宮府有一體之美, 而於聖上進學之工, 有所得力矣. 上曰, 雖是相鬪, 旣施足杖, 則豈不爲亂杖乎? 然諫臣所陳, 儘好, 予當留念焉. 鎭遠曰, 上下問答, 誠爲好矣. 雖無心爲之, 而下人有所依恃, 則諫臣隨事言之, 是矣. 設令掖隷爲是, 而外人爲非, 惟當裁抑而已. 其輩, 若有一分顧藉之事, 則渠意以爲, 我雖如此, 無敢誰何? 其爲驕橫之弊, 有不可勝言者矣. 諫臣所達, 誠爲切至, 唯願聖明, 不惟察納, 益加禁抑, 毋使縱恣, 則其有光於聖德, 爲如何哉? 上曰, 其言好矣. 近來紀綱解弛, 捕卒之作挐如此, 而莫之禁戢, 將焉用捕將爲哉? 且非但掖隷之犯夜, 其他犯禁之類, 不啻狼藉. 備忘中, 知者如此, 他尙何說者, 蓋謂此也. 鎭遠曰, 閭里間無賴之輩, 非掖隷而冒稱作弊者, 亦或有之, 如此之事, 尤宜各別嚴禁矣. 心衡曰, 此事是非, 臣未能詳知, 而大抵宮掖之屬, 雖加抑制, 怙勢恣行之弊, 不可勝言. 試以史記見之, 自古勵精圖治之主, 莫不以宮屬私人之驕橫爲慮, 而痛加禁抑矣. 今我聖上, 凡所裁抑, 自宮掖始, 則四方瞻聆, 孰不欽仰? 諫臣之言, 各別體念, 常加勉戒, 則其於聖學之工, 亦有益矣. 上曰, 其言好矣. 予於心地上, 本無計較之事, 不以掖隷而有所私焉, 不以外人而有所異焉. 掖屬之恣行, 予亦知之, 故常加嚴飭, 而今番事, 予實慨然. 鎭遠曰, 曾在孝廟朝, 禁吏入公主之第, 捉宮屬之犯禁者, 孝廟震怒, 先正臣宋時烈, 於榻前, 引程子之母侯夫人之言曰, 患其不能屈, 不患其不能伸, 侯氏一婦人, 敎其子, 猶患其不能屈, 殿下, 豈以千乘之君, 不思患其不能屈之道乎? 孝廟嘉納焉. 小臣於前日筵席, 以此言仰達, 而今又陳之, 夫私人之欺蔽甚易, 尤宜明察而痛加裁抑矣. 上曰, 其言好矣. 可不留念焉? 宅賢曰, 冬節已屆, 藏氷不遠, 必須預爲分付, 可以擧行. 近年以來, 藏氷米, 不收於市坊民, 令戶曹宣惠廳分米上下矣. 上年, 亦以國恤時, 坊民之役, 最爲煩重之故, 不爲收捧於民間, 今年則何以爲之乎? 大臣入侍, 下詢而處之, 何如? 鎭遠曰, 藏氷之米, 自前徵出於坊市民, 近年以來, 或以凶年, 或以國恤, 或以勅行, 皆許除減矣. 卽今三南凶荒如此, 勅使又當出來, 今年氷米, 如前除減, 似爲宜矣. 上曰, 然矣. 軫恤民隱, 當自近而始矣. 勅使不久當來, 亦不可不念, 外方民役, 亦以凶年而蠲減, 則都下之民, 豈可不顧恤乎? 鎭遠曰, 然則市坊民等藏氷米, 今年亦爲除減, 而依前使戶曹·宣惠廳, 分米上下事, 分付宜矣. 上曰, 依爲之. 出擧條 宅賢曰, 書院疊設, 朝禁至嚴, 前後儒疏之下本曹者, 今方覆啓防塞, 而至如黃澗冷泉書院, 卽先正臣宋時烈藏修之所也. 與門人, 多年講論於此地, 實與淸州華陽洞, 無異矣. 臣曹, 雖不敢請賜額, 而亦不當一例防塞, 下詢大臣而處之, 何如? 鎭遠曰, 黃澗冷泉, 臣於少時, 嘗一見之, 其地泉石絶勝, 先正甚愛之, 其地無人居, 故先正, 嘗結茅庵, 留住殆近十年, 其門人, 亦結幕于其傍, 相與講論. 先正在時, 臣未及往見, 而領相, 卽先正門人也. 日昨移書小臣, 要以先師一生, 酷好其地, 多年留住之事, 使聖上知之, 蓋書院疊設, 禁令至嚴, 臣不敢以賜額爲請, 而其地, 異於他處, 故敢陳曲折矣. 上曰, 先正賜額書院, 幾處乎? 鎭遠曰, 賜額之處, 多矣. 宅賢曰, 賜額之處雖多, 此地則與他有異, 故敢有所仰達矣. 上曰, 近來書院之弊甚多, 故必欲嚴禁矣. 至於此書院, 先正所居之地, 而且首揆書報大臣云, 依華陽書院例, 許令賜額, 而此後則一切嚴禁事, 定式施行, 可也. 錫輔曰, 臣於今番奉安之行, 目見沿路弊端, 不避微細, 敢此仰達. 天安之距德坪三十里, 德坪之距全義十里, 摠以言之, 不過四十里之地, 此是不遠之站, 而德坪, 以淸州境, 故自淸州出站, 而淸州之於德坪, 乃八十里也. 天安, 全義特四十里之間, 自天安向公州, 則廣程站, 亦不過五十里, 不必設站, 而八十里出站, 極爲有弊, 自前, 凡過去別星之行, 不爲出站, 如今番璿源之行及大臣道臣大使客之行, 不得已出站, 雖不出站, 少無所妨, 一依納淸亭罷站之例, 自今以後, 淸州牧德坪出站事, 變通革罷, 似宜矣. 鎭遠曰, 淸州德坪出站之弊, 果如左尹所達. 此後則勿論大小之行, 自淸州, 不爲出站事, 定式施行, 宜矣. 上曰, 其言好矣. 依爲之. 出擧條 錫輔曰, 因尹尙亮所達, 以奪入閭家而做成白文, 仍作己物者, 査覈禁斷事, 旣有成命, 故本府郞廳及部官, 使五部下人, 各別査覈. 而僞成白文, 奪取閭家者, 終不得考出, 尙亮則必有所聞見而陳達, 招問尙亮, 則似可知矣. 上曰, 豈可以此爲看證乎? 以一時上疏之事, 京兆招問, 殊非待士之道, 而其在開言路之道, 亦不當如是矣. 錫輔曰, 一自申禁之後, 閭家奪入者, 絶無云矣. 思喆曰, 申禁之後, 士大夫家, 雖染病避接者, 無借入閭家之事云矣. 鎭遠曰, 所謂尙亮, 則臣之妻孼四寸之子也. 而常時無行檢, 見棄於家門, 不足以士子, 責之者矣. 秉泰曰, 渠雖如此, 旣稱進言, 則該司招問, 似爲不可矣. 上曰, 獻納之言, 是矣. 欲救一弊, 則又生一事, 何可招問而爲之看證乎? 錫輔曰, 非自本府招問, 送下人問之之意也. 奏事畢, 諸臣, 以次退出. 上曰, 承旨進來. 愼無逸進伏, 上曰, 晝講, 與請對相値, 故俄以申初三刻下敎, 以此意, 分付禁漏官, 正時以入, 可也. 承史, 遂退出.

영조 영조 1년 (1725년 雍正(淸/世宗) 3년 영조 1년 10월 영조 1년 10월 12일

승정원일기 602책 (탈초본 32책) 영조 1년 10월 12일 병자 24/37 기사 1725년 雍正(淸/世宗) 3년鄭亨益의 疏本에서 監試官들이 違牌하는 폐단을 진달한 상태에서 그대로 있을수 없으므로 遞職해 주기를 청하는 李秉泰의 계

○ 獻納李秉泰啓曰, 臣以武科監試官, 竣事入來, 而竊有惶悚不自安者. 蓋臣之始受命也, 兩日三召, 方乃承詣, 雖其私義, 萬萬難安, 不得不如是, 而違傲之罪, 自知莫逃. 卽伏見大司憲鄭亨益疏本, 盛論伊日監試官違牌之弊, 而至以殊甚未安爲言, 臣何可諉以無所請罪, 而輒爲晏然乎? 請命遞斥臣職. 答曰, 勿辭.

영조 영조 1년 (1725년 雍正(淸/世宗) 3년 영조 1년 10월 영조 1년 10월 12일

승정원일기 602책 (탈초본 32책) 영조 1년 10월 12일 병자 26/37 기사 1725년 雍正(淸/世宗) 3년鄭亨益의 上疏에 대해 논변하고 柳鳳輝를 安置하라는 傳旨를 받든 일에 대해 物議가 있으므로 削職해 주기를 청하는 柳復明의 상소

○ 都承旨柳復明疏曰, 伏以, 臣之情勢, 無一分冒出之理, 而怵迫分義, 黽勉膺命, 旣出之後, 終難因仍盤礴, 長單短疏, 悉陳苦情, 而亦未蒙矜許, 適値候班連設, 親祭荐行, 不敢爲控免之計, 尙此蹲據, 如坐鍼氊. 今則大祭甫過, 準擬陳章丐免, 而聖候添加, 焦遑罔措, 進退狼狽, 悶蹙轉甚. 此際伏見大司憲鄭亨益之疏, 則以日昨請對事, 謂之自訟, 至請責罰, 臣不勝驚悚瞿然之至. 伊日事實, 略陳前席, 今不必更溷, 而院吏不告徑行之罪, 啓稟變通, 未爲不可云者, 誠如臺言, 而委折多端, 不可不備將顚末, 一經聰聽, 故啓草旣具而未上, 求對猥越而必請者, 誠事勢之有不獲已也, 豈有一毫自爲之地, 而今憲臣責之以分義道理, 豈不萬萬悚慄乎? 職在近密, 苟有陳稟, 隨事請對, 前後何限, 而夏間承宣之請對也, 未聞有以此爲非, 則今反專責於臣身者, 抑獨何哉? 且臣於鳳輝安置捧傳旨之事, 亦有所難安者. 當初以臺啓方張, 傳旨未捧之意, 遵古例仰稟, 而厥後因筵請及上命, 不得不捧之, 則固其勢然矣, 而今此猶且爲幸, 甘心奉行等語, 儘是情外, 何其不諒之甚也? 且以森之移狴也, 强令捧旨, 非殿下自創, 實群下已導之云者, 有若以鳳輝事出, 而森之事復踵者然, 鳳輝傳旨之捧, 在於森之移囚之後, 則以此歸咎, 臣尤未曉也. 至於出納之地, 事事如此云者, 臣旣忝居一院之首, 見識昏憒, 觸事僨誤, 亦何可諉之該房, 而晏然而已乎? 臣之情跡, 本來危蹙, 而今玆臺章, 許多論列, 語意緊重, 有非一時警責之比, 臲卼惶怖, 尤加一層矣. 昨日聖體受灸, 煎迫倍深, 而職忝保護之列, 自阻起居之班, 瞻望宸極, 心神飛越, 不能自定. 一日之內, 三牌繼降, 憂煎怵畏之極, 豈不欲竭蹶承詣, 而顧臣所遭, 實非尋常, 縮伏俟勘, 決不敢抗顔冒進, 終未免坐違荐召. 聖度包容, 只推之命, 又下格外, 惶悶抑塞, 不知死所. 今日問候之列, 亦末由趨造, 臣罪至此, 萬隕猶輕, 玆敢略陳短章, 仰請譴何. 伏乞聖明察臣危懇, 削臣職名, 以謝臺議, 以安賤分, 不勝萬幸. 答曰, 省疏具悉. 憲長疏語, 無他深意, 而其不詳諒, 予已知之. 況此藥院鎭日問候之時, 尤不宜如是過嫌, 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 10월 영조 1년 10월 12일

승정원일기 602책 (탈초본 32책) 영조 1년 10월 12일 병자 30/37 기사 1725년 雍正(淸/世宗) 3년병이 있어 나아갈 수 없으며 考官이 牌招를 어기는 폐단에 대해 엄한 下敎도 있었으므로 죄를 청하는 李秉常의 상소

○ 右參贊李秉常疏曰, 伏以, 臣素有痰喘之病, 年來海瘴山嵐, 重致添祟, 聲音嘶啞, 呼吸促急, 每當前席入對之時, 奏語不能分明, 咳咯不能禁止, 伏想聖明, 業已矜燭矣. 日昨使坐罷歸之路, 添觸風冷, 頑痰上亘, 或哮或哱, 聲如鋸引, 不屈不伸, 狀同籧篨, 重則死生可慮, 輕亦非旬望間所可差歇, 冒呈辭本, 冀解職名, 而見阻喉司, 只切悶蹙. 乃者被擬考官, 召牌下臨, 而其勢無由起動, 至犯荐違於深夜窘急之際, 畢竟試事之稽至翌晩, 雖專非考官之故, 而若其臨事慢蹇之罪, 實無所逃. 果然非斥之言, 峻發於執法之地, 斷之以私之一字, 臣於是, 惶隕懍惕, 繼以慙恧, 實不知何所措躬也. 考官違牌之弊, 誠如聖敎, 私之害事, 臣亦素所持戒. 第顧臣病狀, 實非一毫假飾, 而此外又有一端情事之悲, 切不獲已者. 蓋臣喪餘之日, 適在此際, 而臣賦命, 本甚險釁, 五歲而孤, 無他兄弟, 惸然一身, 零丁孤苦, 每當家廟薦祀, 輒有柳宗元捧奠孑立, 顧眄歔欷之感. 今若除非臣身, 無人將事, 不特情理之如不祭而已. 然此乃私也, 公有所重, 臣何敢言? 第旣有無故推移之道, 私亦不害爲少伸. 今臣違牌, 雖非專出於此, 而假令臣無此疾病, 亦未必不犯是科矣. 憲臣所謂情勢可恕者, 雖未知爲誰某, 而論以一切公法, 情亦私耳, 私苟可罪, 臣實爲首, 問備薄罰, 雖荷聖度之包容, 而此豈贖臣罪之萬一哉? 冒陳法外情私, 非不知爲猥越, 而疾病猶是公罪, 如或諉之公罪, 而不思自暴其爲私之跡, 則是其罪, 重於猥越也. 玆敢冒死首實, 冀被威譴, 聖體愆和, 百僚憂惶, 而不能進身候班, 少伸情禮, 其爲罪, 尤萬萬矣. 伏乞亟命有司, 竝加勘處, 以爲人臣後公闕禮者之戒, 不勝幸甚. 答曰, 省疏具悉. 日昨特推之命, 不過警後之意也. 卿勿過辭, 調理行公.

영조 영조 1년 (1725년 雍正(淸/世宗) 3년 영조 1년 10월 영조 1년 10월 12일

승정원일기 602책 (탈초본 32책) 영조 1년 10월 12일 병자 33/37 기사 1725년 雍正(淸/世宗) 3년柳鳳輝 등 여러 賊들을 討罪하기를 청하는 李萬蒔 등의 상소

○ 全羅道生員李萬蒔·金相協·金守德·尹志堯·鄭德休, 進士羅廷一, 生員李萬榮·李世植·柳乘·李聃龍·安致亮·金商說·房泰河, 進士李弘稷, 幼學文啓吾·洪命敍·文憲吾·崔華峻·宋廷甲·蔡擎天·奇世勳·朴重元·尹範·李苾·李時會·宋公禹·趙東彦·金聖槼·全德林·金震泰·姜爾輔·宋汝殷·高漢應·崔慶益·崔慶臨·崔慶彦·崔宗岳·朴崇一·李應星·朴必郁·崔慶億·崔彦徵·崔洛·崔沃·李彦星·高漢鵬·洪汝貞·洪汝憲·洪重最·高尙重·高翼龍·李彦樞·李彦根·李葳·柳文烈·安世麟·李萬煥·李萬榮·李萬炅·李萬杰·李萬烶·李萬塋, 進士朴麟祥, 幼學朴鳳祥·奇處勳·奇致勳·奇瑞勳·李淑馨·李淑馪·高應垕·李淑芳·柳楘·李治·高漢興·金榮履·金守元·李星東·朴重赫·奇挺鮮·李齊春·閔師憲·金利器·崔潝·吳大成·李東潝·吳處大·吳大斌·李昌胄·羅燦奎·洪世圭·崔僡·吳大勛·柳灝·李東秀·崔KC00222·金光垕·羅烱奎·柳世弼·林溶·廉處恭·金震泰·吳大夏·吳大運·洪胤輔·宋基伯·洪大廈·柳世建·柳世維·柳世贇·李以粹·朴致垕·羅夏器·吳時傑·吳時益·吳尙齊·崔恒齊·張天翼·金耉昇·崔𠋈·崔KC10439·崔傈·崔倜·崔嵩齊·崔漢齊·金耉興·羅廷弼·洪大坤·吳再述·洪大垕·吳萬績·金壽尹·李東沃·李榕·吳重潤·金鳳紀·崔時佐·吳弼大·金精潤·柳檍·羅廷喆·羅廷軾·金禧徵·吳興一·羅時彦·朴致昇·金一行·洪以泗·宋錫龜·柳頤永·柳頤弘·柳斗翼·吳弼周·柳棨·崔弼齊·廉處愼·林潭·金錫晉·崔興仁·洪鼎東·金礪·林泰運·金僎五·李振宇·林健厚·奇挺鵬·林瑞厚·曺獻玉·林熙·崔彦經·崔彦規·李世蕃·林煦·林配厚·崔彦曣·林重茂·林燾·林尙厚·姜瑞靈·柳世彬·柳禧徵·李夏行·李應震·李應寅·金汝精·金聖榘·李東泰·李龜靈·李惟章·李朝升·金遂益·朴后龍·柳井運·李夏馦·柳晹·洪以㯍·柳翼運·李錫基·朴璘·金台瑞·邊佺·奇遂勳·申用汝·邊信·奇運相·金宗賢·金命賢·金達賢·金德恒·吳命三·奇殷相·金德升·金德賢·宋根·申泰汝·金胤祖·金守簡·奇夏相·金壽宗·奇文相·李彦基·李壽基·李春基·朴琛·金泰慶·金彦采·奇聖徵·金宅賢·金承祖·潘應麟·鄭萬亨·金尙賢·金壽一·朴鎭采·金極采·金復賢·金夢雲·金再賢·金齊賢·李光斗·奇道相·奇漝·申顯汝·宋檀·林聖麟·金聖瑞·朴慶承·金啓賢·金夢臣·閔徵龜·文光吾·柳台齡·鄭命一·吳世夏·高振漢·曺南琉·高翊漢·曺南瑀·梁承祖·梁允祖·曺南瑾·鄭慶晉·裵有章·李怡·文起吾·李惟·文仲吾·閔壽龜·鄭履晉·曺一泰·文山斗·閔震雄·宋道錫·文喜鳳·文鳳徵·閔柱臣·李恜·鄭時範·鄭泰瑞·閔夏容·梁儉視·閔守儉·閔再雄·文永吾·閔再寬·文就吾·閔濟益·梁憲祖·文喜龜·宋胄錫·文世昇·南夏明·閔守益·梁昌夏·具壎·李忱·閔再章·李檜老·徐愈恭·閔守謙·柳頤垕·閔再文·閔再華·文養吾·安致相·南璉·閔再亨·文世老·閔濟元·文一吾·具垍·文在吾·林烘·李萬龍·文貫吾·裵有恒·丁南杓·閔後光·朴光海·白受瓘·鄭德胄·文世章·金一熊·崔永碩·曺錫琮·愼昌定·崔旻挺·崔太厚·崔太久·愼惟愚·宋起礪·文昌大·金相諿·安德基·愼昌龜·崔興載·朴震綱·朴震陽·文以會·愼惟儉·愼允文·曺錫福·鄭德輝·吳大健·金一鵬·郭守郕·崔旻久·愼慶命·玄守中·朴淳儉·曺錫珩·曺錫圭·崔太柱·愼昌胄·尹琦·金一駿·愼惟志·鄭世儉·崔興大·崔大英·文獻國·朴震興·曺潤身·文昌煜·崔暹·全爾錫·愼惟恒·朴震龍·朴震維·曺錫恒·文獻具·金世寬·崔旻長·郭再泰·白受璥·全聖孫·文昌烱·朴震升·文昌炳·曺錫經·朴希謙·金世恭·文昌燁·全爾大·白受絢·文昌燮·白受珩·愼慶復·朴震英·文昌煥·梁敬之·宋遠濟·宋裕濟·李萬擧·李希栢·宋敏球·宋時永·李文爀·金源·朴重榮·裵大成·奇沁·李鵬擧·李徵棋·金彦休·李山擧·奇澳·朴致元·李灌·金鼎新·李輶擧·尹應鳳·偰珉·宋奎昌·陳泰維·曺漢彦·李徵麟·曺漢傑·金八最·金八華·李時休·朴台齡·李希盛·尹應龍·金夏顒·宋有賢·李應衡·朴重茂·李台三·宋奎明·李玉衡·陳世維·朴重潤·奇潝·李台禹·權德彦·權德美·宋公喆·李商衡·曺慶德·李益泰·曺漢英·朴重威·朴重運·裵䎘·尹應三·金八頀·宋公擧·宋公胤·李希筠·李時昇·宋奎日·宋奎魯·李昌擧·李虞衡·李馨遠·全垕顒·李龜宅·裵翕·金彦秀·李台文·偰文佐·宋公益·李文明·宋公浚·宋思浹·宋鼎錫·崔世裕·洪益彰·任建·宋麟錫·金鎭南·崔宗華·宋元錫·任遵·宋旻錫·宋履錫·任遇·宋賢錫·崔斗瞻·洪致東·宋夢錫·洪九東·任遂·李龜徵·宋鳳錫·梁之澮·奉祥虎·洪錫東·宋鵬錫·洪彦敍·任守昌·洪禹東·宋湜·李挺佐·洪翰東·丁履恒·奉天植·洪敏東·任逌·宋九錫·洪得行·宋堯錫·洪應東·宋漙·洪彦東·金台佐·洪瑞東·宋演·洪聖東·崔景斗·李仁榮·洪命東·奉天桂·洪彰東·崔珪·洪建東·宋擎夏·洪利大·宋翼夏·洪壽源·金起河·洪聖大·宋弼夏·金德孝·宋大夏·宋泰東·李龍徵·李道全·朴台煥·朴玄錫·朴台進·朴台運·楊漢貞·任鎭成·李元重·任鎭垕·鄭陽節·朴師淵·裵聖麟·李敏輝·蔡柱天·宣淑·朴師濂·任舜淵·閔廷采·韓泳·金德鉉·韓浹·金得鉉·李龜千·趙援·鄭泰龜·南珖·南琳·張以堂·趙龜年·趙耘九·趙彭年·趙道命·梁慶熙·趙震聖·趙昌年·鄭載重·朴祥錫·南益明·趙弘望·鄭瑚·趙鼎命·趙德命·趙錫命·趙泰命·任鎭箕·李命錫·任重淵·趙彦望·宋廷夔·趙東鼎·趙東集·宋謙濟·趙東望·趙東觀·南啓明·南世斗·張雲翔·張以奎·趙普命·張以儀·趙基命·趙箕錫·趙崇夏·任義淵·奇聖鳳·申泓·金命垕·鄭瑊·朴世鳳·李聃龍·宋殷圭·宋之鐸·金應白·崔以完·宋殷緖·李夏衍·李震邴·金聖甲·柳一星·李榏·崔以全·柳暻·宋奎煥·朴昌封·洪益相·宋翰錫·李世全·宋頤錫·丁允垕·李時全·宋時夏·丁燧·李寅緖·金溟·吳大元·金守仁·羅致麟·朴台夏·朴光雲·朴光亨·閔孝曾·李亨錫·李文述·朴致厚·閔師聖·尹命履·梁采之等疏曰, 伏以, 臣等躬逢聖世, 跡遠田野, 每相聚而語曰, 方今聖明在上, 化理維新, 群下贊襄, 畢陳忠慮, 此正振衰回隆, 一新世道之會也. 拭目思覩, 傾耳佇聽者, 歲已周矣, 不料今日, 不但治化之興, 邈然無徵, 國事時象, 乃反汲汲焉殆哉. 譬若屋之將頹, 而衆工恝視, 舟之將覆, 而蒿師舍楫, 獨使我殿下, 旰食無寐, 夙夜憂惕, 而治不從欲於丕承基業之初, 事多違心於宅恤哀疚之中. 臣等, 始焉歎息, 中焉流涕, 終焉痛哭, 痛哭之不假, 而裹足奔走, 來籲於殿下者, 誠以瓦解土崩之勢, 迫在朝暮故也. 嗚呼, 殿下之爵祿, 非不厚矣, 殿下之恩眷, 非不至矣, 而目今朝著氣像, 日就渙散, 大小臣僚, 厭進樂退, 許多事務, 無一綜理, 使國勢日益危, 民怨日益滋, 災變日益興者, 是誠何故哉? 嗚呼, 彼或有受恩於累朝, 亦或有立身於淸時者, 訣明主抛淸期[淸朝], 目見顚危, 枯死林下, 夫豈本情之萬一哉? 蓋出於萬萬不得已之勢, 殿下胡莫念此, 而迄無明斷處分, 馴致國家之殆將顚覆也? 夫惡逆, 人臣之極罪, 而誣人於逆, 亦自有當坐之律, 殿下以光佐等三凶, 眞儒輩五賊, 及森之類, 謂非眞犯惡逆, 則今日懲討之請, 皆誣也. 殿下居至尊之位, 操刑賞之權, 伸其冤而罪其誣, 不難也. 若以爲彼固逆則逆矣, 而一時盡戮, 有所不忍, 優游不斷如此, 則是殿下之小仁, 乃至於輕宗社而壞綱常, 豈不大可寒心哉? 夫仁莫大於天地之仁, 而乃有秋殺, 故聖人則之, 竝行仁威, 未知殿下法天之外, 欲從何樣理道, 而處分若是耶? 從古以來, 未聞有逆節彰露, 而罷職竄黜而止, 則今日人情, 安得不駭惑之甚也? 嗚呼, 凶逆偃息, 而綱常斁滅, 君聽愈邁, 而苦爭無補, 則今日諸臣, 不去何俟, 其或有義重休戚, 不忍捨去者, 亦只仰屋憂歎, 罔非國事之稅駕於何地, 殿下以爲如此, 而猶可做得新服之治化乎? 夫鳳輝輩, 凶逆情節, 固已悉陳於百官之庭請, 三司之合啓, 八路之疏章, 不待臣等之更爲臚列, 而殿下聞之稔矣, 知之熟矣, 彼之逆與非逆, 此之誣與不誣, 想已洞悉, 則淵衷默定其忠逆, 而竊怪夫置彼凶於似惡非惡之界, 置此言於似聽不聽之間, 含糊沕淪, 仍循苟度者, 日月已久, 衆情愈鬱, 臣等實未曉聖意所在, 而爲殿下咄咄慨惜也. 殿下若以爲吾以好生惡殺之德, 雖不至盡誅諸凶, 而縻之以爵祿, 待之以恩眷, 則今日臣僚, 豈盡退去, 是可爲執中爲治之道云爾, 則是殿下之計疏矣, 必至於凶逆肆而倫常滅, 朝廷空而國家亡, 嗚呼殆哉. 且殿下難於群議之强咈, 儻有一毫非其罪而罪之, 則非宗社之祿, 而亦非臣等之所望於殿下者也. 嗚呼殿下, 儻於夜氣淸明之際, 不以私意而錯雜, 只從義理而審量, 則其必有飜然覺悟, 明斷赫然, 凡諸凶逆, 卽伏刑章, 是臣等區區之望也. 如其不然, 則庭請之大臣, 合啓之三司, 不可容貸, 而臣等, 亦何敢辭竝伏誣罔之律乎? 此事處分, 決不可半間不界糢糊無稜而止. 以此以彼, 速正王法, 莫使三百年金石之典, 墜落於聖朝, 重貽後世之譏議, 不勝幸甚. 答曰, 省覽爾等之疏. 爾等雖謂今日國事之岌嶪, 予竊慨心, 此等過激之論, 助國事之板蕩, 朝廷之論, 自有朝廷, 爾等退修學業, 勿復層生之論.

영조 영조 1년 (1725년 雍正(淸/世宗) 3년 영조 1년 10월 영조 1년 10월 15일

승정원일기 602책 (탈초본 32책) 영조 1년 10월 15일 기묘 15/24 기사 1725년 雍正(淸/世宗) 3년전임자가 자신의 말때문에 遞罷되었고 承旨 1인도 避嫌하였으므로 遞改해 주기를 청하는 鄭亨益의 상소

○ 行都承旨鄭亨益疏曰, 伏以, 謭劣如臣, 猥荷洪造, 累叨言地, 虛竊榮寵, 遇事妄發, 輒生瘡疣, 被詆自列, 方俟物議, 知申移除之命, 出於意慮之外, 臣驚惶隕越, 措躬無地. 臣之年衰病痼, 不堪供任之狀, 屢悉於前後乞免之章, 今不必更爲煩陳, 而遇寒以來, 痰病越添, 不食不眠, 日就沈頓, 夙夜奔走, 已無其望, 而臣於是職, 尤有所決不可冒當者. 前人遞罷, 實由臣言, 則劾其人而替其任, 揆諸事理, 寧有是耶? 此已萬萬不安於私心, 而且聞一承宣之避出, 亦由臣, 故臣之蹤迹, 觸處抵捂, 以此以彼, 俱極難便. 玆於召牌之下, 竟不免違傲, 雖緣情勢廉義之萬不獲已, 而分義虧觖, 死有餘罪, 況今聖候未寧, 鎭日起居之時, 職是保護, 尤不容一刻虛帶. 伏乞聖明, 天地父母, 俯賜諒察, 亟許遞改, 以便公私, 不勝幸甚. 答曰, 省疏具悉. 大抵近來廉隅太勝, 不當引之事, 强以爲嫌, 爲上者, 豈可助之, 而日昨, 以卿拜是職之後, 推以思之曰, 是則非過嫌之端也. 劾人替當, 卿意必不安, 而仍使供職, 又非禮使之道, 故方欲下敎矣. 卿辭如此, 本職今姑許遞焉.

영조 영조 1년 (1725년 雍正(淸/世宗) 3년 영조 1년 10월 영조 1년 10월 19일

승정원일기 603책 (탈초본 32책) 영조 1년 10월 19일 계미 13/16 기사 1725년 雍正(淸/世宗) 3년道內의 品官 沈師益이 訟事때문에 擊鼓하여 자신을 배척한 사실에 대해 논변하며 削職해 주기를 청하는 李萬稷의 상소

○ 江原道觀察使李萬稷疏曰, 伏以, 臣本庸陋, 發身蔭仕, 累典州郡, 絲毫無報, 而老病退蟄, 尋常罪負之餘, 遽叨此萬萬匪分之職, 驚惶隕越, 求免不得, 黽勉赴任, 强疾視事, 策勵朽鈍, 期殫萬一之效, 而精力消亡, 神氣昏憒, 藩臬重寄, 無望堪當, 各邑文狀, 亦難綜核, 一味愧懼, 無所措躬之際, 意外臣所按道內原州品官沈師益, 以落訟之故, 擊鼓上聞, 而其所爲辭, 非但構誣訟官, 侵斥之言, 亦及於臣身. 臣旣按治一道, 誠信不能見孚於民, 至使奸細之徒, 敢生輕議之心, 驚動天聽, 致勤行査之命, 臣方惶蹙俟譴之不暇, 其何敢冒當此査, 以益其謬戾哉? 第於玆事, 亦不容含默, 不避猥屑, 乃敢略擧其槪焉. 臣到營之初, 士人成道東, 有呈議送起訟之擧, 而沈師益, 乃其隻也. 曾在二十餘年前, 放賣一洞立案之地於道東之父必復, 而所耕者, 初不過爲若干山火之田矣. 必復買占之後, 漸次開墾, 便作膏腴之地, 師益, 已萌後悔之心, 而必復尙在, 故不敢售其奸矣. 及其必復之死, 其子道東時執耕食, 則師益始生還退之計. 昨年已與道東起訟, 其時訟官, 未能深察, 使之還退, 而訟爭之際, 構陷必復以攘奪者然, 故其子道東, 以此爲冤, 必欲伸辨號泣來訴, 請其更訟, 事係爲父訟冤, 故果使地方官, 詳査以決, 則訟官依格聽理, 盤問兩隻, 鉤覈情僞, 參以意見, 逐條論報, 而此專出於豪强品官, 非理好訟之習, 故臣再三參究, 得其明的然後, 依其所報於道東處矣. 奸猾之民, 不悛其習, 構辱訟隻之不足, 轉及於訟官, 而末乃曰, 含恨抱冤, 自阻於營門, 及本官, 隱然以徇私之目, 擬之於訟官及臣身, 以爲疑亂訟理, 眩惑聽聞之計, 末路人心, 雖曰不淑, 豈有若此之奸惡者哉? 今臣旣不能仰體聖德, 承流宣化, 至令部民告愬之惡習, 肆行於今日, 溺職之罪, 於此益著, 而況被其侵詆, 則亦何敢諉以落訟者之常談, 而復按其査乎? 且臣老癃之疾, 遇寒添劇, 凡干政, 實多曠廢, 情勢病狀, 俱無蹲據之理. 玆於請譴之章, 附陳祈免之懇, 伏乞聖慈, 俯諒危悃, 亟許鐫削職名, 仍治臣決訟誤着之罪, 以爲聽訟者之戒, 不勝幸甚. 臣無任惶蹙祈懇之至, 謹昧死以聞. 答曰, 省疏具悉. 落訟者之言, 何足掛齒? 卿其勿辭察職, 而傳曰, 必也使無訟乎? 卿須益加猛省而宣化哉?

영조 영조 1년 (1725년 雍正(淸/世宗) 3년 영조 1년 10월 영조 1년 10월 19일

승정원일기 603책 (탈초본 32책) 영조 1년 10월 19일 계미 14/16 기사 1725년 雍正(淸/世宗) 3년병으로 나아갈 수 없으므로 削職해 주기를 청하고 金令行과 朴弼彦을 서용하기를 청하는 李鳳翼의 상소

○ 同副承旨李鳳翼疏曰, 本以無似, 濫蒙洪造, 獲叨是任, 前後相續, 臣感激恩私, 怵畏嚴命, 極欲竭蹶趨承, 以伸分義, 而第臣素抱奇疾, 實有難强, 宵寐興居之際, 少或失便, 則關塞之症, 不時輒發, 死生之慮, 便在頃刻, 夙夜之任, 決不可堪, 從前辭遞, 誠以此也. 凡於除命之下, 自量可承, 則未嘗有辭避之意, 而至於所叨之職, 則固已自劃, 昵侍天陛, 數近淸光者, 是臣區區至願, 而痼疾絆身, 事與志違, 上以負君父寵擢之恩, 下以孤臣子奔走之義, 瞻望宸極, 每自傷悼, 日月之明, 庶幾俯燭, 而不意今者, 恩旨又降, 天牌繼臨, 臣撫躬震惕, 罔知攸措. 嚴召之下, 不敢坐違, 隨詣闕外, 陳章徑歸, 伏乞天地父母, 俯諒哀懇, 亟削臣職, 仍治臣罪, 以肅朝綱焉. 且臣伏念朝家用人之際, 通塞之道, 不可不愼, 雖微官庶僚, 或有抱枉之人, 則實欠聖世寬容之典也. 前司禦金令行, 卽江都殉節臣右議政金尙容之後孫, 故監司金時傑之子也. 志行言議, 未嘗有差失, 與故相臣忠獻公金昌集, 雖是疎族, 世居一洞, 情義無替, 及當辛丑, 以忠獻公之族黨, 慘被搆捏, 終至遠謫, 更化之後, 卽爲收錄, 則公議可見. 至於斥呼忠獻公之說, 實是萬萬情外, 況令行, 曾任峽邑, 竭誠賑民, 至有道臣之褒聞, 則一向錮廢, 豈不惜哉? 且前縣監朴弼彦亦以世家名族, 素有聲譽, 而以意外之謗言, 至於廢塞, 公議惜之. 伏願殿下, 竝加鑑燭, 俾無向隅之歎焉. 臣無任屛營祈懇之至, 謹昧死以聞. 答曰, 省疏具悉. 金令行·朴弼彦事, 爾言是矣. 竝敍用焉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 10월 영조 1년 10월 20일

승정원일기 603책 (탈초본 32책) 영조 1년 10월 20일 갑신 25/27 기사 1725년 雍正(淸/世宗) 3년申銋의 祠院을 세우게 해 주고 額號를 내려 줄 것을 청하는 金震泰 등의 상소

○ 全羅道幼學臣金震泰等疏曰, 伏以臣等, 竊伏聞崇奬氣節, 實有國之先務, 矜式名節, 卽士林之懿親, 是故其生也尊禮之, 其沒也俎豆之, 上下之所崇奬而矜式者, 不越乎是二道焉. 苟非其人而施之焉, 則誠僭也. 或一有之而於其所謂崇奬而矜式之道, 有未遑與未能盡也. 則國家之欠典, 士林之缺望, 寧有過於是者哉? 臣等於近故左參贊贈領議政忠景公臣申銋, 竊有請於上所云崇奬而矜式之者, 輒敢裹足而來, 昧死上陳. 伏願聖明, 少垂察焉. 蓋銋之氣節名德, 固殿下之所奬歎, 中外之所共仰者, 有非如臣等膚淺末學所敢稱說, 亦非假臣等一二談, 而試就其大者而言之, 則天姿近道, 制行甚嚴, 氣宇宏深, 而毅然有難奪之志, 踐履純正, 而粹然有無雜之容, 孝友之行, 人無間言, 淸白之操, 世所共服, 此皆得之天賦, 而濟以經術. 登名薦剡, 見推士友, 及策科第, 歷事兩朝, 通籍四十年間, 事君行己, 俱有本末, 前後居臺閣任言責, 其敢言之風, 獻替之誠, 類非人人所可企及, 斷斷一心, 惟以扶倫紀明義理, 爲第一義, 守正不撓, 積忤巨室, 蹇連顚躓, 之死靡悔, 蓋其素所蓄積者然也. 是以晩被肅廟之知, 致位六卿之列, 耆社錫宴, 遭逢盛際, 蔚然名德, 冠冕朝紳. 嗚呼, 天之降割, 弓劍遽遺, 壽閣凄涼, 滄桑歘變, 巋然一老, 典刑猶存, 如仰靈光, 國人攸同. 噫嘻, 壬寅之事, 尙忍言哉? 凶黨之禍心囂然, 誣獄之火色滔天, 刀鋸鼎鑊, 以胥言者, 宗社之不亡, 僅僅如一髮焉. 士皆惴惴無人色, 無敢出一言以嬰之者, 而銋, 獨以九十耋老之年, 床席篤疾之身, 奮然草疏, 歷言奸凶情狀, 仍乞保護我聖躬, 一己之死生禍福, 斷置度外, 炳然寸忱, 唯欲爲儲君, 死所不辭. 凶賊師尙, 挺身求對於疏入未下之前, 萬端構捏, 栫棘絶海, 及至出陸命下之後, 又復三年沮格, 窮溟千里, 家國渺然, 氛烟瘴毒, 非人所堪, 而銋, 未嘗有一毫怨尤意, 見於幾微者, 扁其所居之室曰, 安定窩, 爲文以記之, 以子思子無入而不自得之訓, 爲第一工夫. 又引衛武公抑戒詩, 以寓夫暮境自警之義. 嗚呼, 玆其樹立之卓, 定力之固, 當求之於古人中, 而非今世之所可有也. 先儒以爲, 三代以下之士, 猶恐其不好名, 銋之一生持守, 孜孜爲己, 不求人知, 純篤之工, 至老靡懈, 所以忠節之根於道學, 而道學之發爲忠節, 扶乎幾顚之宗社, 克維乎將絶之倫常者此也. 嗚呼, 士林之禍, 厥有根柢, 粵在甲戌改紀之後, 大義旣明, 而人心猶陷, 朝著之上, 率多顧瞻之議, 銋於其時, 新入臺端, 首以明彝倫正國是, 惓惓陳論, 其疏有曰, 王綱或弛於姑息, 國法不行於凶逆, 人心疑懼, 士論孤危, 興喪之幾, 間不容息, 及夫丙子, 又以臺閣, 慨然時事, 嚴斥秉國之兩大臣, 銋之見忌於宵小, 有自來矣, 而至若壬寅一疏, 尤爲群凶之所仇嫉, 得禍甚酷. 噫, 奸黨一脈, 前後傳襲, 終至於宗社幾危, 士類殆盡, 則此銋所以覷破首尾, 隨事盡言, 與國終始, 至于今日者, 而惟彼凶逆輩, 竟莫得售其計者, 莫非天地祖宗之所默祐, 而亦安知銋之一言, 不爲折奸萌之一大助也? 嗚呼, 使銋而存者, 其必能裨贊新服, 益殫忠勤, 上而補闕遺, 下而嚴懲討, 君子有所恃而小人有所憚, 爲益於邦家, 有賴於世道, 曷可量也? 更化之初, 首被徵用, 婦孺廝儓之賤, 亦莫不動色相賀, 加額以俟, 士望所歸, 廩廩乎金甌之卜矣. 歸棹纔泊, 哀訃遽聞, 國亡蓍龜, 士失帲幪, 朝野相弔, 擧切殄瘁之慟, 而惟是臣等, 則視他尤萬萬焉. 蓋銋之赴謫, 候風於海南地也, 遠近士民, 奔走咨嗟, 爭一覩之爲快, 莫不有於我信宿之願, 而及歸考終, 又在玆鄕, 此豈非古人所謂, 天下之不幸, 而潮人之爲幸也耶? 一方人士, 率罔不瞻, 仰其德容之巖巖, 欽服其氣節之凜凜, 而逮其身沒, 又罔不驚痛涕洟, 深有恨於憖之天意也. 顧其遺風餘馥之所以觀感人者, 深矣. 故日月滋久, 慕嚮愈切, 則求其所以瞻依而矜式之者, 惟有建祠玆土, 享以俎豆, 方可以寓區區尊仰之誠, 作後學修藏之所, 使夫挾筴而登堂, 鼓篋而入門者, 庶有以考德慕義, 興發感喟, 思所勉焉, 而不敢怠矣. 此非徒臣等之幸而已, 其於聖明培忠節振頹俗之道, 豈云少補也? 臣等竊伏聞, 銋之病而訃徹也, 聖明所以愍衋而惻怛之者, 逈出常例, 旣命馳醫而賚藥矣, 又命沿道護其喪矣, 又特厚其賵襚矣. 且又錫之以上相之秩矣, 賁之節惠之典矣. 傷悼之意, 屢形天語, 瞻聆所及, 孰不感泣? 隱卒旌忠, 恩至渥也. 在國家崇奬之道, 則無遺憾矣. 惟是士林矜式之方, 尙寥寥無聞, 此固臣等之恥, 亦臣等之罪也, 而抑豈不有欠於聖朝尙明德勵氣節之政也哉? 臣等謹稽, 我祖宗朝以來, 最重祀典, 固未嘗輕許也, 而亦未嘗不致意於作興士氣, 凡有一行之可紀, 一節之可稱, 亦莫不聽其建祠而腏食焉. 今不必遠引故事, 雖以耳目所及言之, 歷歷可指, 奚止一二? 況如銋之名德氣節之卓, 較諸前人, 豈特無所讓而已哉? 伏願殿下, 俯賜鑑燭, 特許臣等立祠院之請, 仍命有司, 賜以恩額, 以副一方多士之望, 俾樹末路之風聲, 千萬幸甚. 臣等無任瞻天望聖, 激切祈懇之至, 謹昧死以聞. 答曰, 省覽爾等之疏, 深嘉慕忠之義, 而但近來書院之弊, 朝家方以申飭, 一邊申飭, 一邊許施, 未免逕庭, 而且自朝家, 旣已褒節, 則數間院宇, 有何益哉?

영조 영조 1년 (1725년 雍正(淸/世宗) 3년 영조 1년 10월 영조 1년 10월 21일

승정원일기 603책 (탈초본 32책) 영조 1년 10월 21일 을유 23/26 기사 1725년 雍正(淸/世宗) 3년趙德隣을 極邊에 遠竄할 것, 韓世良 등에게 孥籍을 시행할 것, 沈檀을 拿鞫嚴問할 것, 權益寬의 配所에 圍籬安置할 것 등을 청하는 朴奎文의 계

○ 持平朴奎文啓曰, 請疏下五賊, 竝命亟正邦刑, 請命有司, 亟擧世良孥籍之典, 以伸王法, 請遠竄罪人沈檀, 亟令王府, 拿鞫嚴問, 以伸王法, 請益寬, 仍其配所, 圍籬安置, 請逆鏡子正海等, 亟施孥戮之典, 請知事沈壽賢, 絶島安置, 請還收李森以下睦天任·沈廷玉·廷紳等酌處之命, 請還收時龍刑推定配之命, 仍令王府, 依律處斷. 措辭見上 新啓, 臣伏見趙德隣之疏, 滿紙縷縷, 外托陳戒, 而用意下語, 至爲巧密. 其曰, 啓寵納侮, 貶尊示輕等說已極悖, 而此於渠, 猶是薄物細故耳. 至若非心黃屋, 無意求位, 倉卒之日, 掩涕登祚一段語, 萬萬陰凶, 有非爲臣子者所敢發口, 況如逆虎妖儉之獄, 何等凶逆, 何等絶痛, 而乃敢曰, 亂獄滋豐, 根株連逮, 有若淫刑濫及無辜者然, 渠若有一分嚴畏君父之心, 戴天履地, 安敢乃爾? 首尾語意, 歘東歘西, 閃弄機栝, 布置陰巧, 揣摩上意, 隱欲嘗試之狀, 自莫逃於天鑑之下. 燭奸之明, 斥邪之嚴, 孰不欽仰, 而律止削版, 不足以懲其罪之萬一. 若不嚴加堤防, 則熒惑躑躅之徒, 將不知復有幾德隣, 極邊遠竄. 答曰, 不允, 末端事依啓.

영조 영조 1년 (1725년 雍正(淸/世宗) 3년 영조 1년 10월 영조 1년 10월 28일

승정원일기 603책 (탈초본 32책) 영조 1년 10월 28일 임진 19/20 기사 1725년 雍正(淸/世宗) 3년질병을 이유로 遞職해 줄 것을 청하고 과거의 設行 시기, 적체된 獄訟의 해결을 위해 형조판서를 속히 올라오게 하는 일 등에 대해 진달하는 李喬岳의 상소

○ 大司諫李喬岳疏曰, 伏以臣三年瘴海, 受傷非細, 便作衰朽癃痼之人, 不堪供職之狀, 聖明想已下燭矣. 特以眷渥隆重, 超擢非常, 銜恩佩榮, 以死爲期, 前後忝叨, 一不敢以病爲解, 黽勉奔走, 積有時月, 三次試役, 浹旬趨班之餘, 所患越添, 方此昏倒床席, 無望復起爲人, 敢此疾聲呼籲於天地父母之前, 懇乞聖慈, 亟許鐫遞臣所帶職名, 俾尋生路, 不勝萬幸. 臣於乞免之章, 不得不略此附陳, 長陵失火, 實是前古所未有之變也. 仰惟聖上驚遑慟迫, 當復如何? 今日文武科不卜日定行, 初出於參究禮節, 酌量事勢, 而不幸大雨, 通宵達朝, 考官, 旣詣試所, 擧子咸集場屋, 遽然罷歸, 景色顚倒, 此亦古未有之事, 竊不勝慨歎之至. 臣伏聞有後日差退之命云, 臣謂旣已差退, 則距陵上改莎之期, 不過五六日間耳. 過此後仍令設行, 恐合事宜, 仍竊伏念今此陵寢之變故, 視諸昔年萬壽殿之回祿, 不啻較重, 伊時先大王憂遑儆懼之至意, 至今朝臣, 無不欽誦, 臣伏乞聖上, 從今以往, 一念對越, 不弛乾惕, 畏懼修省, 有若避殿減膳之時, 一事一政之發, 務祛彌文, 毋使一毫虛僞之念, 參錯於其間, 則此實聖工之加進處也. 噫, 我殿下卽祚以後, 凡遇水旱風霜之災沴, 必夙夜惕厲, 惟兢兢反省之不暇, 此乃群下之所共歆歎, 而今玆火變, 尤是萬萬驚痛者, 欲望聖上, 於深宮燕閑之時, 常若祖宗之諄諄警告, 益加戒飭, 不容一刻放過焉. 獄訟之多滯, 未有甚於近日, 秋官長席, 今雖肅命, 第京兆之長作一冗官, 殆過一年, 斷決無期, 遐方之人, 往往有出涕而還歸者, 不可不催促上來行公也. 近來班行不嚴, 諧笑喧譁, 已不勝其紛紜, 而昨者, 訓將張鵬翼省墳之疏, 見阻喉司, 以此慍懟承宣, 至以武臣獨無父母之說, 發於闕內稠坐之中, 其情雖出於懇迫, 其言鋒氣習, 終未免爲麤率之歸. 朝臣之牌不進, 實爲近日痼弊, 副摠管鄭纘述, 昨於試官牌招, 坐犯違傲之科, 宜竝施警責之罰也. 金令行之收敍, 蓋出於聖明不棄一物之至意, 而前此臣恩譴東萊時, 令行又謫居機張, 其間只一舍地也. 其日夜營營, 乞憐時人, 末乃蒙放之狀, 臣旣備聞, 決不宜徑請恩敍也. 臣頃伏見答右相批, 至以從容開陳, 未爲不可爲敎, 臣於是, 深恐殿下此敎, 有欠於誠信待大臣之道也. 夫大臣竭誠披血, 前後陳達於前席, 凡幾遭矣. 臣亦嘗隨諸臣後, 仰聆玉音之勤摰, 聖意之繾綣, 獨靳一允字矣. 今於出城之後, 及下此敎, 臣竊爲殿下惜之也. 浮華無實用, 古人有是說, 而今聞憲臣, 以詢治安革粉飾之說, 發之章牘之間, 恐非臨科提論之事也. 趙德鄰之疏語, 絶悖無倫, 有非人臣萌於心而發諸口者, 其納交要功, 反遭脅迫等說, 尤極兇獰, 有同變書, 與其所謂匪心黃屋涕泣登阼之說, 一串貫來, 而愈益陰慘者也. 聖上之批旨, 務在寬容, 臺臣之論啓, 未免草略, 終止於竄配, 輿情共憤, 愈久而愈切, 臣謂不可不更爲拿致, 就其疏辭中可以究問者, 一番嚴加鉤得後, 仍施或島或棘之律也. 臣於疾病垂死之中, 精神昏瞀, 不能罄盡所懷, 臣尤死罪, 臣無任激切祈懇之至, 謹昧死以聞. 答曰, 省疏具悉. 陳戒之言, 誠甚切至, 深用嘉尙, 可不留意焉? 庭試事, 日昨筵中已諭矣, 又旣定日, 豈可續續更改乎? 京兆長席之久曠, 予亦念之, 而其所引嫌, 已涉過矣, 卿言是矣. 張鵬翼推考, 而鄭纘述, 雖未知事故, 不可無警責, 從重推考, 宜矣. 金令行事, 已往矣. 罰亦行矣. 卿之復論, 無乃甚乎? 趙德鄰, 其疏語, 雖極巧密, 已竄之後, 何必更問乎? 右相疏批, 卿觀過矣, 卿其勿辭, 從速察職.

영조 영조 1년 (1725년 雍正(淸/世宗) 3년 영조 1년 11월 영조 1년 11월 2일

승정원일기 604책 (탈초본 33책) 영조 1년 11월 2일 병신 13/14 기사 1725년 雍正(淸/世宗) 3년坡州와 交河에 災荒이 심하므로 두 고을이 내야할 經理廳과 禁衛營의 米를 今年에 한하여 각 邑倉에 남겨두어 백성을 賑恤하게 할 것을 청하는 鄭來周 등의 상소

○ 坡州牧使鄭來周, 交河縣監黃有垕疏曰, 伏以臣等俱以無似, 待罪下邑, 受殿下屬寄之重, 任一境字牧之責, 而識慮魯鈍, 才術空疏, 誠不足以仰體我聖上懷保惠鮮之至化, 日夕惶凜, 措躬無地. 竊伏惟念, 主上殿下, 以恭儉之德, 睿智之姿, 寅承寶曆, 履玆萬幾, 夙夜憂勤, 撫養黎庶, 仁聲仁聞, 普洽遐邇, 環東土數千餘里, 億萬含生之類, 莫不鼓舞歡欣, 思見德化之成. 書曰, 諴小民以祈天永命. 孟子曰, 保民而王, 莫之能禦. 猗歟盛哉, 太平萬歲, 其將肇基于斯, 然而所遇之時, 大有所乖了者. 目下災荒荐臻, 飢饉孔慘, 流散相屬, 死亡無日, 民情遑遑, 道路嗷嗷. 臣等跡雖疏逖, 言涉僭妄, 區區願忠之誠, 固自謂不後於人, 而況備典百里, 職親臨民, 則生民之困悴, 利害之關係, 宜若揆度指陳, 以效其千慮一得之愚. 而抑又有窮閭隱痛, 無由仰達於九重之深, 守臣道臣, 不能擅便於朝令之下者, 臣等亦何敢以猥越爲懼, 一向泯默, 終自阻於天地父母之前也哉? 噫, 畿甸之凋殘, 莫此時若也, 而臣等所理坡州·交河等邑, 則地瘠民貧, 財屈役重, 畿邑中最號疲弊, 而坡州則三陵寢奉安, 而且當西路孔途, 冠蓋聯翩, 供億無慮. 交河則雖非路傍, 介於坡州·高陽兩邑之間, 凡係酬應, 必分其弊, 而如坡之恭·順陵·長陵, 如高之禧·孝陵·昭顯墓, 地界相接, 程道密邇, 苟有大事, 則無不一切擔當. 凡此二邑, 雖樂歲無事之時, 尙云難堪, 矧乎四五年間北使之行, 項背相望, 大小責應, 諸般糜費, 不一而足. 此皆從生民膏血中出來, 而村氓之立役官門者, 朝往而暮來, 乍去而旋還, 虐使如虜奴, 驅策如犬豕, 殆無息肩之暇, 可望擧趾之勤乎? 興言及此, 不覺寒心. 今歲諸路之凶歉, 大抵同然, 而或以畿內爲稍實, 畿內山峽之邑, 果不無登熟處. 而坡·交等二邑, 自是江海之交, 平原廣野, 素無水根, 甚怕風旱, 而今夏旱乾滋甚, 惡風連吹, 穀穗萎黃, 稂莠茁長, 其大路邊, 有水泉膏腴之地, 頗得茂盛, 特侈行人之眼目, 此則百不過一二. 濱海諸面, 殆成赤地, 或有擧一坪全無所收者, 民間倒懸, 喁喁然如沸鼎之魚, 而顧以浪得稍豐之名. 故朝家所以軫念者, 最後於他道, 各軍門番布, 諸上司身貢, 一時催科, 其他糶穀之不得不准捧者, 方在剝膚搥髓之中, 哀我赤子, 將何以支吾, 而至於北漢移轉督納之令, 尤有所萬萬不忍言者. 蓋二邑元會付穀物, 至爲零星, 坡州租八百六十石零, 米六十六石零, 交河租一千一百十一石零, 米二百七十二石零. 二邑民戶, 大則三千餘戶, 小不下二千餘戶, 而此等穀物, 不滿於一巡分給之資. 近年以來, 得以聊賴者, 惟是北漢餉穀, 而坡州經理廳米二千一百六十石零, 禁衛營米四百四十石, 交河經理廳米一千一百六十四石零, 每年農糧及種子, 全靠於此, 而沿海凶荒, 如右所陳. 巡使審察民隱, 狀請捧留, 而廟堂不許, 使之一倂輸納於山倉. 夫山倉輸納, 比邑倉捧留, 其弊十倍, 其氷程雪嶺往來之時, 其疲牛倦馬輦運之際, 路資煙價之浪費, 看色落庭之花消, 何莫非無限巨瘼, 而姑置勿論. 臣等於廟堂行關之下, 乃以朝令嚴重, 不可不輸納之意, 縷縷申諭, 則民人等無不疾首蹙頞, 咨嗟憂歎, 垂涕泣而言曰, 捧留本邑, 則春來種糧, 自有所恃, 而一納山倉之後, 回視環堵, 四壁其空矣, 妻子呼飢矣, 邑倉枵然無儲矣, 農糧於何請得乎, 種子於何辦出乎? 心頭剜肉之勢, 非朝伊夕, 吾之命脈, 自此絶矣, 號呼懇懇, 冀得以指示保存之道, 臣等見其疾苦之狀, 聽其哀痛之辭, 爲之惻然, 泣下者久之. 伏想光明之燭, 有以照臨, 則玉食必爲之失輝, 丙枕必爲之靡安矣. 議者或以爲, 北城係是保障重地, 軍餉又是陰雨之備, 則不可每事姑息云云, 而自古重保障之道, 貴乎人和, 不在於繭絲. 坡·交諸邑, 與北漢實有咽喉輔車之勢, 則其所倚仗者, 不過此數邑, 而數邑民人之遑汲如此, 假令國家盡捐數千之穀, 猶可救濟其數萬生靈. 況此穀物, 年年取耗, 准數捧置於近邑, 則與無端蠲滌, 減損軍餉者, 不啻懸殊, 而二邑民命, 亶係於此一著, 則在朝家優恤之政, 顧何忍任其顚連, 而莫之動念乎? 議者或以爲, 二邑還穀, 雖如是些少, 二邑之於北城, 其間相距, 不甚絶遠, 秋而輸納, 春而請受, 亦似無妨云云, 而二邑中遠面, 或有過百一二十里者, 或有過百五六十里者, 似此等地, 不可謂不遠, 而深冬險路, 一往返之弊, 旣如彼孔劇. 且倉屬輩, 無他生理, 惟以糶穀聚散之時, 弄奸偸竊爲能事, 鄕曲愚氓, 動被侵漁, 唯事欠縮, 適足爲尾閭之穴. 朝家果欲施惠, 明春許貸, 則暫捧卽散, 有何所益, 而又何忍貽此無窮之弊, 以斂無窮之怨哉? 伏聞殿下於畿邑之民, 曲加軫恤, 楊州則北漢軍餉, 特許捧留, 蓋楊州連有陵所墓所之役, 而州倅登對時, 細陳民隱, 故有此恩命, 而坡·交諸邑, 實與之連境, 前後大役之時, 軍丁之調發, 供給之絡繹, 與楊州無甚異同, 而乃者長陵失火之後, 修改功役, 極其浩大, 都監之設, 奉審之行, 次第稠疊. 地方及隣邑之民, 將不免終歲勞動, 客使牌文已到, 壓境在卽, 民人輩奔走騷動, 眼鼻莫開, 目今二邑年事之凶歉, 民力之罄竭, 比諸近峽稍實之楊民, 實爲倍蓰, 而特無人警欬於黈纊之下. 同是我殿下赤子, 而一天雨露之澤, 獨不及於坡·交二邑, 豈不哀哉, 豈不惜哉? 臣等愚意以爲, 坡·交二邑民口, 不下數萬, 而還上穀數, 或八百餘石, 或僅備一千石, 以此決無周乏賑窮之路, 而軍餉緩急之需, 亦不宜逐年停捧, 則合有從長變通之道, 而畿內與旁近諸道, 穀物尠少, 無可推移. 如今歲失稔之時, 姑令捧留, 俾爲來春調賑之資, 而嶺南諸邑, 或有穀物過多, 大爲民弊者, 稍待年豐, 嶺南還上, 勿論某邑, 米租間限萬石, 使之運來, 則近來漕運, 極爲便利, 數月之間, 可泊京江. 名爲北漢外倉穀物, 而劃給於二邑, 年年糶糴, 全耗會錄, 則北漢軍餉, 自可有裕, 二邑民人, 亦有所賴. 夫然後前日移轉之穀, 盡數輸致于本所, 則實爲公私兩便之歸, 而二邑民命, 不至永絶, 樂生安業, 歌詠聖澤之無窮矣. 伏願聖明, 特察保障之道, 不在糧餉, 而在於人和. 且念二邑民命之迫在朝夕, 恢一視之恩, 推若保之仁, 䀌然興傷, 穆然長思, 斷自宸衷, 誕降明旨. 二邑所授經理廳及禁衛營米, 限今年亟命捧留於各其邑倉, 以爲窮春賑濟之地, 使二邑民命, 得以全活, 生民幸甚, 國家幸甚. 臣等無任瞻天望聖, 屛營祈懇之至云云. 答曰, 省疏具悉. 爾等身居字牧, 爲民陳瘼, 予用嘉之. 其令廟堂稟處.

영조 영조 1년 (1725년 雍正(淸/世宗) 3년 영조 1년 11월 영조 1년 11월 6일

승정원일기 604책 (탈초본 33책) 영조 1년 11월 6일 경자 27/30 기사 1725년 雍正(淸/世宗) 3년李顯祿의 疏本에서 耆老所가 築堰하며 軍丁을 調發하여 民弊를 끼쳤다고 배척한 것은 賑恤廳의 일을 혼동한 것이므로 살펴줄 것 등을 청하는 許玧의 상소

○ 知事許玧疏曰, 伏以臣螻蟻賤品, 濫蒙洪造, 前後踐歷, 罔非踰分, 而及至今日, 猥躋崇班, 待罪耆社, 非臣隕結所可圖報, 居常愧懼, 若隕淵谷. 頃伏見前司諫李顯祿疏本, 則有指斥本所築堰之弊, 而至曰, 起送差人, 調發軍丁, 貽弊民間云云, 臣看來, 不勝惶悚之至. 臣之忝居本所, 今至六朔, 元無築堰之擧, 而臺臣之有此論列, 出於萬萬意外, 臣心甚訝惑, 莫知其端. 探問其由, 則賑廳, 於全羅道茂長地, 有發差築堰之事, 而臺臣誤聞風傳, 指彼認此, 泛然混稱. 臣私竊惶惑, 敢此仰陳焉. 抑臣亦有區區情私, 不得不竝此塵瀆, 伏願殿下, 俯賜矜察. 三代推恩, 自是朝家之令典也. 今臣濫叨月班, 榮及先父, 則祖與曾祖, 亦宜延贈, 而臣之曾祖臣晟, 則臣從祖臣徽爲判書時, 已贈左贊成. 臣再從祖無嗣, 以臣父贈判書臣卨爲後, 而臣父, 以壽爵, 曾經從二品, 故推恩之典, 亦不及於臣祖, 則顧今兩代應贈之典, 無處可施, 而法制所拘, 天恩有限. 臣之生祖故參奉臣紳, 未蒙追榮之恩, 臣若瀆擾是懼, 不一陳暴, 則本生之恩, 終無酬報之日, 寸草私情, 寧不抑鬱? 臣嘗聞唐·宋古事, 群下之爲先祈恩者, 輒皆許施. 且以近事言之, 故驪陽府院君臣閔維重, 平川君臣申琓, 前判書臣權𢜫, 或爲其生祖父, 或爲其本生親, 仰乞延贈, 均蒙異恩, 臣之冒犯上請者, 比諸三臣, 實無異同. 玆敢仰籲於孝理之下, 伏乞聖慈, 察微臣報本之情, 遵古今已行之例, 以臣祖曾祖應贈之典, 特令移及於臣生祖故參奉臣紳, 則臣報均生養, 感結幽明, 天地海岳, 糜粉難酬. 且臣頃自候班罷歸後, 重觸風寒, 老病越添, 日事呻痛. 連日起居之列, 亦不得進參, 有臣如此, 生不如死. 懇乞亟遞所帶之職, 以警闕禮之罪, 千萬幸甚. 臣無任屛營祈懇之至, 謹昧死以聞. 答曰, 省疏具悉. 疏辭, 令該曹稟處, 卿其勿辭焉.

영조 영조 1년 (1725년 雍正(淸/世宗) 3년 영조 1년 11월 영조 1년 11월 7일

승정원일기 604책 (탈초본 33책) 영조 1년 11월 7일 신축 24/38 기사 1725년 雍正(淸/世宗) 3년臺職에 있을 때의 일로 여러 차례 呈狀하고 公務를 행할 뜻이 없는 任徵夏를 우선 改差할 것을 청하는 兵曹의 계

○ 趙榮世, 以兵曹言啓曰, 本曹正郞任徵夏呈狀內, 千萬意外, 獲蒙騎曹新除, 其在分義, 卽當出肅供仕, 而頃者冒居臺職時, 有私心之萬萬痛迫者, 敢於疏末, 附陳前後事狀, 以冀伸暴. 伏承聖批, 以疏陳事, 取覽日記後, 當爲處分爲敎, 仍有日記入之之命矣. 其後恭俟累日, 未有處分, 違牌坐罷, 蓋出於不得已, 則今不可以日月之稍久, 職名之差異, 有所自恕, 而唐突隨行. 當此客使臨境, 本曹多事之時, 決不當一任虛帶, 俯諒私義之難安, 公務之久曠, 斯速入啓處置云. 累次呈狀, 無意行公, 今姑改差, 何如? 傳曰, 允.

영조 영조 1년 (1725년 雍正(淸/世宗) 3년 영조 1년 11월 영조 1년 11월 9일

승정원일기 604책 (탈초본 33책) 영조 1년 11월 9일 계묘 20/23 기사 1725년 雍正(淸/世宗) 3년자질이 부족하고 신병으로 哭班에도 참석하지 못했으므로 鐫職해 줄 것을 청하는 權忭의 상소

○ 漢城府右尹兼弘文館提學臣權忭疏曰, 伏以篤老賤臣, 奄奄垂盡之中, 京兆佐貳之命, 遽降於夢寐之外, 臣惝怳震惕, 無地自容. 欲治短疏, 以伸情病, 而精神迷罔, 氣息斷續, 數行文字, 猶未構成, 淹稽時日, 夙夜煎迫. 忽於此際, 荐被恩寵, 復加臣以提學之任, 臣伏奉除命, 驚惶失圖, 尤不知置身之所也. 臣積年癃疾, 朝暮待盡, 一切恩召, 俱未得趨承, 則官名之大小, 職事之輕重, 宜不在所論, 而顧今所叨之職, 有不容一日冒據者, 不得不仰籲於天陛之下, 以冀照察焉. 竊念臣才識鹵莽, 文學蔑如, 倖以決科, 旋卽自廢, 抛棄鉛槧, 到老益疏. 至若經傳之奧蘊, 詞翰之蹊徑, 何曾有一斑之窺耶? 臣所忝竊, 實是文衡亞選, 不有通方之學, 適用之才, 上煥王猷, 下賁世道者, 莫宜居之. 自昔宗工鉅儒, 莫不逡巡遜退, 則如臣昏慵衰朽, 朝夕就木者, 何可濫竿於其間也? 名位過顯, 顚覆必至, 固非將死之臣所可遑恤, 而其奈除旨之下, 中外之瞻聆, 無不嗤笑, 何哉? 噫, 堂堂淸朝之名器, 由老臣而益輕, 臣竊痛悶. 矧臣之病, 轉入膏肓, 自秋冬以來, 素患風症, 遇寒復劇, 四肢全廢, 六脈不通, 眞元削脫, 形肉枯槁, 委頓床簀, 食飮竝却, 一線殘喘, 晷刻難支, 寧有強疾造朝, 一謝恩命之勢耶? 瞻望雲天, 但切悲咽, 抑且荏苒之間, 國祥倏過, 攀號莫逮, 哀慕益新, 而以此篤疾, 終未能趨造於哭班之末, 此臣喉息未泯之前, 罔非待罪之日, 到此地頭, 臣之情勢, 尤萬萬窮蹙矣. 伏乞聖慈, 特賜照鑑, 鐫臣之本兼兩任, 仍治臣逋慢之罪, 俾令牖下危命, 安意歸盡, 千萬幸甚. 臣無任祈懇屛營之至. 答曰, 省疏具悉. 卿之所守之志, 予已知之, 向於疏批已諭矣. 況卿自先朝, 已爲不仕, 而所執者義, 則旣知其不仕, 一向強迫, 有非禮待之道, 亦不免於文, 方以誠飭礪於臣, 而豈不伸卿之志耶? 所辭館閣之職, 特爲許遞, 而至於京兆佐貳, 文蔭通擬, 卿何過辭焉?

영조 영조 1년 (1725년 雍正(淸/世宗) 3년 영조 1년 11월 영조 1년 11월 10일

승정원일기 604책 (탈초본 33책) 영조 1년 11월 10일 갑진 34/36 기사 1725년 雍正(淸/世宗) 3년적임자가 아니고 신병이 있으므로 遞職해 줄 것을 청하는 李喬岳의 상소

○ 大司憲李喬岳疏曰, 伏以臣疏迂蹇劣, 百無肖似, 猥蒙聖朝之翦拂, 節次推遷, 累叨匪據, 含恩佩德, 惟期萬一之報效. 頃忝諫識, 未能出一言論一事, 以效一日之責, 曠日虛帶, 孤負職任, 尋常愧懼, 若無所容. 柏府新命, 又下於千萬夢寐之外, 臣驚惶震惕, 不知置身之所. 夫聖朝官人, 務在難愼, 雖微官庶職, 不宜輕授. 況此風憲之長, 地望尤別, 爲任最重, 苟非言論風旨, 爲一世所推服者, 莫宜居之. 臣之萬萬不稱之狀, 聖明亦已照燭無餘, 而今乃不少持難, 有若備位充員者然, 此豈聖世愛惜名器之道哉? 譏深在梁, 懼切集木, 反復思惟, 決不可徒恃寵靈, 冒昧承命. 矧今國賊未討, 大論方張, 如臣言議巽懦志氣衰邁者, 尤何可以濫廁於臺席之首乎? 且臣所患風痺之病, 日加月增, 種種諸症, 罔非危兆. 肢節掉縮, 耳鳴特甚, 虛汗長流, 渾身沾濕, 朝夕凜凜, 實有死生之慮. 近又觸風添感, 浹旬彌苦, 寒熱交攻, 飮啖全廢, 頑痰塞胸, 咳喘苦劇, 貼身床席, 作一僵尸, 旬月之內, 萬無復起爲人之望. 玆敢冒死仰籲於天地父母之前, 懇乞聖慈, 察臣控辭之非出飾讓, 憐臣病勢之無路供職, 亟許鐫遞臣新授職名, 以重官方, 以尋生路, 不勝萬幸. 臣無任屛營祈懇之至. 答曰, 省疏具悉. 卿勿過辭, 從速察任.

영조 영조 1년 (1725년 雍正(淸/世宗) 3년 영조 1년 11월 영조 1년 11월 12일

승정원일기 604책 (탈초본 33책) 영조 1년 11월 12일 병오 19/25 기사 1725년 雍正(淸/世宗) 3년李觀命이 또 祿俸을 받지 않았으므로 대책을 묻는 戶曹의 계

○ 又以戶曹意啓曰, 右議政李觀命今十一月朔祿俸, 姑待回還輸送事, 命下矣. 卽接廣興倉所報, 則今已入來于果川瓮村里, 故納于所住處, 則以爲, 臣昨自松楸, 還來江外, 倉官又以上命, 輸給祿俸, 聞命驚惶, 不知所以仰對. 屛伏下邑, 冒受常祿, 揆以廉義, 萬萬不當. 前後屢勤恩命, 終不敢奉承, 只增兢惕, 當以文字, 更申危迫之忱, 以俟嚴譴之加, 祿俸又不領受. 何以爲之? 敢稟. 傳曰, 更爲輸送.

영조 영조 1년 (1725년 雍正(淸/世宗) 3년 영조 1년 11월 영조 1년 11월 16일

승정원일기 605책 (탈초본 33책) 영조 1년 11월 16일 경술 34/41 기사 1725년 雍正(淸/世宗) 3년情勢와 病勢를 이유로 削職을 청하는 李㙫의 상소

○ 判尹李㙫疏曰, 伏以無狀小臣, 受恩如天, 而頑冥迷蠢, 一任蹇慢, 終未能仰體德音, 祗承召旨, 苟非萬分不得已之勢, 則揆諸臣分, 參以人情, 寧有是也? 疏凡三上, 而淸聽逾邈, 溫批荐降, 至以開釋無餘, 安意上來爲敎, 臣誠惶澟抑塞, 逃遁不得, 臣之罪至此, 而尤益萬萬矣. 顧臣情勢, 業已累干宸嚴, 則今不敢更事喋喋, 以重煩瀆之罪, 而聖敎所以開釋者, 不過以臣爲隨後入對, 欲存區別之道, 原其實狀, 本不如此, 況其引以爲罪者, 係是合啓中事件, 一邊請罪, 一邊行公, 斷斷無此義理, 臣無寧重被違命之誅, 終不敢爲包恥冒進之計也. 伏聞諫臣疏語, 有以趣臣上來者, 京兆詞訟之久曠, 胥隷之困瘁, 誠如其言, 而臣旣決不可行公之人, 則惟有聽臣所辭, 回授無故之人, 然後此弊可以洗. 然而諫臣之請, 不及於此, 雖以日月之明, 亦未盡燭臣決不敢應命之狀, 羈縻敦迫, 日復一日, 在臣愈積逋慢之罪, 在公益增瘝曠之弊, 臣之私心悚慄, 固不暇論, 其於國家事體, 恐不當若是也. 雖然, 此特難冒之情勢耳. 臣之卽今病狀, 實有朝夕難保之勢. 蓋臣曾在嶺南, 重患類中之症, 積瘁所祟, 源委已痼, 一月之內, 濱危者數, 扶持藥物, 僅得回生, 及今犬馬之齒, 已當衰朽之境, 榮衛凋落, 形殼徒存, 屬緣寒節, 將理失宜, 所苦宿症, 復發忒重, 轉輾危惡, 全身不遂. 歸伏鄕廬之後, 百般療治, 而了無分效, 血下之症, 迭出尤急, 氣息奄奄, 都無省覺, 醫人却走, 莫可下手, 強起趨命, 寧有其望? 臣生逢聖世, 辜負眷恩, 叨冒過越, 適以促其微命, 匪分之銜, 尙縻身上, 日夕憂悸, 死亦難瞑, 更冒斧鉞, 仰陳實狀. 伏乞聖慈天地父母, 亟加哀憐, 鐫削臣職名, 仍命收還資級, 俾臣得以安意就盡, 千萬大願. 臣無任瞻天望聖, 懇迫惶悚之至, 謹昧死以聞. 答曰, 省疏具悉. 門[問]與請對, 豈謂非耶? 但趙泰耉之不由政院之故, 則卿之以此引嫌, 不亦過乎? 所辭本職, 決難許遞, 卿其勿辭, 從速上來, 毋使重務久曠.

영조 영조 1년 (1725년 雍正(淸/世宗) 3년 영조 1년 11월 영조 1년 11월 19일

승정원일기 605책 (탈초본 33책) 영조 1년 11월 19일 계축 23/28 기사 1725년 雍正(淸/世宗) 3년請對에 閔鎭遠 등이 입시하여 칙사를 郊外에서 전송할 때 거둥하는 문제, 啓覆時에 입시할 인원이 부족한 문제에 대해 논의함
.
○ 乙巳十一月十九日申時, 上御進修堂, 左議政閔鎭遠請對. 左議政閔鎭遠, 右承旨李箕鎭, 假注書李潝, 記事官趙明澤·朴弼賢入侍時, 左議政閔鎭遠進伏曰, 日氣猝寒, 聖體, 若何? 上曰, 連爲無事矣. 鎭遠曰, 如昨日之極寒, 過行親祭, 感氣易發, 臣等不任憂慮萬萬, 觸寒之餘, 腹中不平之候, 何如? 上曰, 近來腹中輪囷之氣, 不復發作矣. 鎭遠曰, 大王大妃殿·王大妃殿氣候, 若何? 上曰, 連爲安過矣. 鎭遠曰, 中宮殿氣候, 若何? 上曰, 無他疾患矣. 鎭遠曰, 王世子氣候, 勞動餘不瑕有傷乎? 上曰, 近來則比向前差勝矣. 鎭遠曰, 勅使明日似當出去, 而渠輩未充慾之前, 多有遲留之弊, 雖未知明日的去, 而郊送一節, 似當停止, 昨日申思喆請對時, 亦有所達矣. 疝氣遇寒, 則復發甚易矣. 郊送一款, 雖或停止, 不害於接待之道, 彼人亦不以此爲過, 先朝亦有不行之時矣. 聖候昨日親祭時, 雖幸無所傷, 而疝氣復發甚易, 明日擧動停止事, 使譯舌輩通及, 似爲萬全矣. 昨日申思喆請對時, 不得準請, 故今又煩達, 明日擧動, 必爲停止之意, 惶恐敢達矣. 右承旨李箕鎭曰, 臣忝居近密之列, 敢達區區之懷矣. 聖體雖非未寧之時, 而日氣甚寒, 感冒易入, 況玉體連日勞動, 則不知不覺之中, 必有傷損之患矣. 日昨親祭日, 適値藥院大臣不在之時, 臣等不避瀆撓, 敢請停止, 而不得準請, 至今思之, 猶覺澟然憂懼矣. 風寒如此, 郊外動駕, 必有傷損之慮, 雖不郊送, 元無所害, 大臣所達誠然矣. 昨日申思喆請對時, 聖上以誠信待之之敎, 群下擧爲欽仰, 而今日聖體未寧, 疝氣發作無常, 臣等又爲仰達矣. 上曰, 昨日戶判請對時言之, 彼人何必郊送, 然後方爲恰好, 而接待之道, 以誠信爲主, 可也. 先朝亦有郊送之時, 此豈忘尊周之義乎? 丁酉事, 大臣思之耶? 初則定以不爲郊送, 夜來猝爲變通行之, 先朝已如此行之, 大行朝亦行之矣. 壬寅封勅來時, 勅使不出軍令曰, 國王不爲親送, 當以此事, 往言于大國矣. 予在東宮, 雖爲替行, 而心常慨然矣. 今勅雖云良善, 通官輩亦豈盡良善耶? 今姑無大病, 決以親送, 可也. 鎭遠曰, 庚子·辛丑年間, 多有辱國之事, 以可爲郊送之意仰達, 而大行朝不許之矣. 雖然, 彼人不以此爲過矣. 上曰, 彼人溪壑之慾, 未充之故, 儀節間多不爭之, 然乞而止之, 不亦苟且乎? 鎭遠曰, 雖似苟且, 玉體保無傷損, 是爲幸矣. 上曰, 以何辭言之爲好耶? 鎭遠曰, 疝氣遇寒輒發, 今方有復發之漸, 若郊外動駕, 則必致添傷, 群下力爭而止之, 以此爲言爲好矣. 上曰, 此是孟子所謂五十·百步之喩, 不必苟且之事, 故爲苟且, 不亦誤乎? 鎭遠曰, 玉體若致傷損, 則其憂當如何? 上曰, 卿等之心, 固如此矣. 然不必苟且之事, 故爲苟且, 不亦非乎? 箕鎭曰, 下敎誠當, 以小事大之義, 弱國不得已行之, 而若夫忍痛含憤之心, 何時可忘乎? 然善待異類, 無致生梗, 固是聖人之道, 亦何必稱頉, 不爲郊送也? 聖意所在, 臣固知之, 而玉體方在未寧, 以實故, 而姑停擧動, 是亦誠信之道矣. 若果生梗辱國, 則臣等之固請, 亦爲非矣. 群下之情, 必欲以誠信, 極意周旋矣. 鎭遠曰, 以聖意欲行, 臣等固止之意, 言之似好矣. 上曰, 此不爲誠實之道矣. 予意欲行, 而因大臣所請而中止, 則與與虞人會獵, 身自往罷之義, 不同, 今予亦欲與此事同之矣. 鎭遠曰, 然則直以病患如此, 有難動駕言之, 何如? 箕鎭曰, 臣意, 則以殿下欲去, 而群下爭之之意言之, 終無所妨矣. 鎭遠曰, 臣當詣館所, 與都監堂上相議後, 更稟矣. 上良久不答. 鎭遠曰, 明日觀日氣之如何, 若日氣稍和, 彼人軍令, 又向晩, 則可以出郊親送, 苟不如此, 則決不可動駕曉頭, 好樣周旋, 何如? 上曰, 昨日已言之矣. 大抵以誠實之道, 旣勉群下, 而待彼之際, 不必苟且之事, 故爲苟且, 甚不可矣. 明日彼人軍令太早, 則誠難動駕, 而軍令不早, 則當郊送, 大臣不必進去館所, 使都監探之, 可也. 箕鎭曰, 以聖體調護之道, 敢達區區之懷矣. 古語云, 千金之子, 坐不垂堂. 雖匹庶, 猶思謹信, 況殿下一身, 宗社生靈之所托而倚之者也. 小臣忝居近密之地, 豈敢徒思奉承, 而不顧玉體之傷損乎? 以日昨親祭時事言之, 聖孝無窮, 不欲攝行, 群下孰不欽嘆, 而仰惟將事之際, 祭服外無他禦寒之具, 其時憂慮尤切矣. 雖曰不爲大段受傷, 聖人所愼, 在於齋·戰·疾矣. 婦寺之愛, 姑息之忠, 君子非之, 非大害禮義, 而苟行致傷之道, 恐非愼疾之道, 惶恐敢達. 上曰, 其語好矣. 常時毛衣等物, 自少不着, 近來奢侈特甚, 閭閻之間, 未至立年, 而着毛衣者多, 予嘗非之, 老者非帛不暖, 此則着之, 固無所害矣. 予居常不着, 不是爲行祀敬謹而去之也. 昨夕喉院請止親祀之意, 非不知之, 而苟不委頓, 不欲攝行, 未親祀之時, 聞行事贊拜之聲, 悲痛自倍, 還不如力疾以行也. 鎭遠曰, 出郊之時, 則毛衣加意進服, 似好, 小臣曾見大行朝, 以白毛爲立耳掩而進服矣. 上曰, 大行朝多有未寧時, 故進服, 如其不然, 何必着之? 予則常時房內着之, 輒覺眼昏矣. 鎭遠曰, 腹部不平之氣, 亦似有火而然矣. 上曰, 蓋有火而然, 是故, 常多搔癢之時矣. 左議政閔鎭遠曰, 啓覆時, 不可無政府西壁, 而左參贊黃一夏, 篤老不得入侍, 右參贊李秉常, 奉命將出去, 變通無路, 何以爲之? 上曰, 大臣之意, 何如? 鎭遠曰, 升擢爲好, 而正卿升擢, 事體自別, 有非臣所可仰達矣. 上曰, 頃者堂箚·玉堂之言好矣. 向來升擢之多, 豈不爲過? 然位著埋沒, 不得不如此矣. 鎭遠曰, 近日無他變通之道矣. 上曰, 從二品中正卿升擢, 則從二品不亦苟簡乎? 鎭遠曰, 從二品則不亦苟簡矣. 上曰, 從二品, 幾何? 近日大諫, 連以二品爲之矣. 上又曰, 正二品行公者, 幾人乎? 鎭遠曰, 戶·禮判外, 無行公之人, 其外金興慶·李秉常亦行公, 而俱奉命有故矣. 上曰, 卽今正卿作闕, 何窠耶? 鎭遠曰, 刑判及政府西壁, 必擬啓覆前塡差, 然後方可爲之矣. 上曰, 西壁問于大臣, 從二品中加望, 可也. 鎭遠曰, 頃者升擢望擬入之際, 所擬之人太多, 外物頗以此爲非, 臣不勝惶悚, 今則可升之人, 自上明敎, 然後定之, 何如? 上曰, 頃日判尹望, 幾人入之耶? 鎭遠曰, 兪命弘·李縡矣. 上曰兪命弘, 方帶畿伯, 欲久任責成, 故未果除授, 李縡, 則從二品猶不行公, 升拜正二品, 亦爲虛帶, 甚無益, 故不果除之, 不然則吾何惜正卿之任於此人耶? 鎭遠曰, 權𢢜可合升擢, 而前者因其奉使未還, 不得薦擬, 權𢢜·兪命弘, 俱可合矣. 上曰, 吾意如此矣. 前日遠接使, 於筵對時升擢, 今則亦何以爲之耶? 鎭遠曰, 筵中仍下敎升拜, 似好矣. 上曰, 然則李秉常遠役纔還, 仍置西壁, 權𢢜升資, 伴送使差送, 可也. 諸臣, 竝以次退出.

영조 영조 1년 (1725년 雍正(淸/世宗) 3년 영조 1년 11월 영조 1년 11월 20일

승정원일기 605책 (탈초본 33책) 영조 1년 11월 20일 갑인 30/39 기사 1725년 雍正(淸/世宗) 3년자질이 부족하고 禍를 입은 집안의 사람이라는 이유로 削職을 청하는 趙道彬의 상소

○ 行兵曹判書趙道彬疏曰, 伏以臣於千萬意象之外, 忽承金吾擢秩之命, 臣驚感惶縮, 莫知所以措躬也. 夫王府之官, 何莫非重任, 而至於長官, 尤爲緊重, 一失奏當, 刑法隨紊, 苟匪其人, 莫宜居之, 況又崇政資級, 何等職秩, 而臨急充擬, 不少難愼, 畢竟天點之下, 謬加於無似如臣, 恩資之屑越, 未必不爲自臣身始, 重爲官方惜之, 而此猶近於外飾之例讓, 固不可縷陳. 抑臣私義, 實有所萬萬難冒於是任者, 臣固禍家餘喘, 以臣踪地, 豈忍出入於議讞之地, 自同無故之人哉? 向者臣之從弟觀彬再叨本府之任, 連控血懇, 終始力辭, 輒蒙聖慈前後矜許, 令臣處義, 亦無異同, 區區私懷, 自劃已審, 其何可徒感恩眷, 抑心承命, 不思所以自處之義哉? 動駕隔宵, 再牌臨門, 而終不得祗承, 蔑分之罪, 臣猶自知. 伏乞天地父母, 特察臣情緖之危迫, 亟許削改臣新授兼任, 以重官方, 仍治臣荐犯違慢之罪, 以安賤分, 不勝大願. 臣無任屛營祈懇之至, 謹昧死以聞. 答曰, 省疏具悉. 今玆陞擢, 公議攸在, 予意亦豈偶然哉? 相臣薦剡, 因敎復用, 則有何不可乎? 至於金吾事, 以趙觀彬事, 引以爲嫌, 無乃過耶? 卿其安心勿辭, 卽出行公, 毋使軍務曠焉.

영조 영조 1년 (1725년 雍正(淸/世宗) 3년 영조 1년 11월 영조 1년 11월 21일

승정원일기 605책 (탈초본 33책) 영조 1년 11월 21일 을묘 17/19 기사 1725년 雍正(淸/世宗) 3년情勢와 病勢를 이유로 削職을 청하고 작년에 三南에 대한 給災가 너무 많은 것에 대해 진달하고 本道의 方伯으로 하여금 給災한 實數를 명백히 조사하게 하여 從重科罪 할 것을 청하는 鄭匡濟의 상소

○ 掌令鄭匡濟疏曰, 伏以臣頃忝諫職, 未效涓埃之報, 徒貽尸素之譏, 居常愧懼之中, 且以討賊闕啓, 憲臣疏斥, 聖敎至嚴, 至有遞差之命, 臣於是, 益不勝惶悚慙赧之至. 噫, 旣居言地, 不能稱職, 則將焉用彼臺閣哉? 自是厥後, 決不可更玷於臺省者, 非但臣心之自矢如此, 抑亦聖明之所俯燭者也. 萬萬夢想之外, 柏府新除, 又及於奉命在外之日, 臣聞命惝怳, 罔知攸措. 揆以情跡, 似當直歸私次, 共伸血懇, 以俟譴何, 而第伏念復命事體, 至嚴且重, 冒沒趨入, 黽勉祗肅, 而顧臣情勢之難安, 罷軟之不勝, 果有如上所陳者, 實無因仍蹲據之意. 且臣受氣虛脆, 自少善病, 小失將攝, 輒致委頓, 素患痰病, 重發於觸寒驅馳之餘, 舊痾新恙, 一時交劇, 歸帖床席, 飮啖全廢, 旬月之間, 萬無起動之望, 當此討復方嚴之日, 斷不宜虛縻職名, 以貽僨事之歎. 且於此際, 客使將發, 玉趾臨郊, 此豈臣子偃然在家之時, 而顧臣情勢病狀, 實無抗顏自力之望, 竟未能趨造於法從之列, 臣罪至此, 又加一層矣. 伏乞聖明, 亟許鐫削臣職, 且治臣前後不職之罪焉. 臣於乞免之章, 不宜贅陳他說, 而第有事關民弊, 有不可終默者, 敢此附陳焉. 夫朝家之給災諸道, 蓋所以捐國用恤民窮之意也. 昨年三南之失稔, 不至大段, 而給災之數, 多至於六萬八千六百餘結, 其中湖南, 比他最多, 而各邑守宰, 不能仰體朝家均施之美意, 或見欺於奸吏, 或多歸於私橐, 民未蒙實惠, 怨讟之聲, 猶至今載路, 捐費惠困之意, 果安在哉? 試以光州一邑言之, 災結之中間消瀜, 綻破無餘, 推此一州, 各站各邑, 決不可付諸旣往, 置而不問, 宜令本道方伯, 一從其時給災實數, 明査現出, 從重科罪, 則玆豈非振奸[摘奸]恤飢之一大善政耶, 而況今年凶歉, 比諸昨歲, 不啻什百千萬, 而朝家之給災, 亦優於前, 往者奸濫貪饕之輩, 若不別樣糾覈懲治, 則又安知今年之給災, 反類於昨歲之蔑惠乎? 至於明春賑濟之策, 國儲罄竭, 措手無地, 昨年災結之從中花消者, 一一推出, 以補荒政之萬一, 向者僞勳錄券之日, 其時隨參之類, 則上自官員, 下至吏胥, 朝家各給傔從, 所受各人等, 募得公賤, 惎間換名, 過徵倍直, 以贖其身矣. 及今削勳之後, 自各邑還推其屬, 以備使役, 則當日受價者, 所當還給本價, 而百般推托, 終不備償, 可勝痛哉? 惟彼貧窮賤隷, 或有壓於威勢, 或有喜其潔身, 傾財破產, 以副其求, 今則身役如舊, 舊價未推, 呼怨之聲, 在在皆然, 此豈非矜憐冤鬱之甚者乎? 宜令朝家, 各別申飭, 推給厥價, 而或有如前推諉, 終不還給者, 其令攸司, 囚禁徵給, 俾無窮民稱冤之弊, 不勝幸甚. 臣無任屛營祈懇之至, 謹昧死以聞. 答曰, 省疏具悉. 朝家之所以給災者, 爲其生民, 而爲字牧者, 不能體朝家之意, 民未蒙實惠, 故年冬與今春, 筵敎申飭, 非不嚴明, 而今觀爾疏, 誠極寒心, 其令道臣, 明査啓聞, 施以貪贓之律. 疏末事, 令該曹另加嚴飭, 斯速徵給焉. 爾其勿辭, 從速察職.

영조 영조 1년 (1725년 雍正(淸/世宗) 3년 영조 1년 11월 영조 1년 11월 22일

승정원일기 605책 (탈초본 33책) 영조 1년 11월 22일 병진 13/14 기사 1725년 雍正(淸/世宗) 3년大殿이 郊外에서 勅使를 전송하는 것에 대해 發說하지 못하게 하였는데 房守 등이 發說한 것과 三嚴이 다 된 뒤에야 勅使가 출발을 연기한 것을 안 데 대한 책임이 있다는 이유로 遞職을 청하는 趙道彬 등의 상소

○ 兵曹判書趙道彬, 戶曹判書申思喆聯名疏曰, 伏以臣等, 見差迎接之任, 凡係擧行, 非不惕念, 而見事矇滯, 隨處生疎, 固慮有錯了之端矣. 昨於都監草記之批, 至承未安之敎, 竊不勝震惶之至. 客使之定日回還也, 自上將有親臨郊送之擧, 玉候靜攝之餘, 觸寒動駕, 不瑕有傷損之節, 大臣請對陳稟, 未蒙允許, 臣思喆, 乃於引對之際, 亦有所縷縷仰達, 而聖敎至諭以誠信待遠人之義, 終靳停駕, 臣等奉體聖意, 申飭象舌輩, 郊送一節, 俾勿發說於彼人矣. 日晩之後, 上·副勅, 始招首譯而言曰, 得聞通官輩所傳, 國王又欲親臨郊外云, 極爲惶感, 而不但行色甚忙, 病憊且劇, 拜禮之際, 恐難成樣, 直以稟旨變通, 懇懇送言, 凡於彼人動靜, 雖係微細事, 靡不畢達, 臣等之措辭草記, 蓋不獲已, 而其所謂通官所傳云者, 乃是迷劣房守輩私自發說之致, 臣等雖甚愚迷, 旣承筵敎, 豈敢不稟先通, 而象舌輩, 雖極無形, 如許重大之事, 亦豈敢有不告都監, 徑先發說之理哉? 其問事狀, 槪略如斯, 而其不能檢飭之失, 臣等顧安得辭其責乎? 客使臨行, 事多責應, 未暇引罪, 第切惶蹙, 繼又伏見喉司憲長之疏啓, 以昨日三嚴將迫之後, 始乃啓達勅行之退期, 非責備至, 至請問備, 臣等益不勝悸恐之至. 彼人初以未明, 書出軍令, 而日出已高, 終無變動, 臣等累度嚴飭, 使首譯輩, 探問來告, 則乃以上勅朝睡方爛, 時未及覺, 勢無奈何來報, 如是之際, 自爾差晩, 致令事體未免顚錯, 臣等之不善周旋, 不待人論責, 而固已萬萬惶悚, 何可前後事勢之不得容力, 有所自恕, 而晏然已而乎? 問備薄罰, 不足以贖辜, 玆敢露章請譴, 伏乞聖明, 俯賜諒察, 亟許鐫遞臣等之職, 仍治臣等之罪, 以爲人臣誤事者之戒, 千萬幸甚. 臣等無任祈懇之至. 答曰, 省疏具悉. 伊日事狀旣如是, 則於卿等, 少無不安之端, 卿等勿辭焉.

영조 영조 1년 (1725년 雍正(淸/世宗) 3년 영조 1년 11월 영조 1년 11월 23일

승정원일기 605책 (탈초본 33책) 영조 1년 11월 23일 정사 8/8 기사 1725년 雍正(淸/世宗) 3년初覆에 閔鎭遠 등이 입시하여 凋弊한 敦寧府에 토지를 折受하는 문제, 監試會試 때에 闌入한 사람들을 처벌하는 문제, 趙道彬 등이 出仕하지 않는 문제, 柳鳳輝 등을 처벌하는 문제 등에 대해 논의함

○ 十一月二十三日, 上御時敏堂. 初覆入侍時, 左議政閔鎭遠, 左參贊李秉常, 左尹李鳳祥, 禮曹參判李箕翊, 吏曹參判金有慶, 伏於東, 領敦寧府事魚有龜, 行刑曹判書洪致中, 東恩君榑, 蓬城君鄭必世, 刑曹參判鄭亨益, 伏於西行, 都承旨金取魯, 左承旨李箕鎭, 右承旨申昉, 左副承旨朴聖輅, 右副承旨趙榮世, 同副承旨李潗, 伏於南一行, 戶曹參議金鎭玉, 掌令成震齡, 正言閔應洙, 伏於南二行近東, 刑曹參議李挺周, 兵曹參議慶聖會, 工曹參議南世珍, 僉知李光朝, 副應敎李顯祿, 修撰權𥛚, 伏於南二行近西, 記事官宋秀衡, 假注書閔亨洙, 記事官趙明澤·朴弼賢, 伏於南三行. 閔鎭遠進伏曰, 連日勞動之餘, 昨又盡日殿坐冷處, 聖體不瑕有傷耶? 上曰, 無事矣. 鎭遠曰, 日寒如此, 而不着耳掩, 且玉色似有紅熱之氣, 或者火升而然耶? 上曰, 常時或着笠耳掩, 而冠耳掩本不好着故也, 非火升而然也. 申昉進讀殺人罪人全州幼學崔震說推案訖. 上曰, 僉意何如? 鎭遠曰, 毆打情狀, 行凶節次, 無一毫可恕之端矣. 有龜曰, 毆打致斃, 狼藉無疑, 別無可論矣. 致中曰, 此獄, 小臣待罪全羅監司時, 已知其獄情之無疑, 更無可論之端, 而其間十年之內, 尙未正法, 外方殺獄之如是遷就, 實爲可悶. 上曰, 外方獄事之遲滯, 於此亦可見矣. 顯祿曰, 小臣曾經全州判官, 故亦知此獄之事實矣. 始於一鷄之微, 終至殺人之境, 其常時行己之悖惡可知, 而未卽勘律, 尙此偃息, 誠爲駭然矣. 鎭遠曰, 外方同推之一月二次, 自是國法, 而隣邑守令, 切不來會, 自致遷延, 以京中刑獄見之, 刑曹之一月六次之坐, 每緣長官之有故, 開坐甚稀, 以是取服罪人, 甚未易矣. 上曰, 罪人輩亦知爲應文備數, 而不卽就服矣. 二品以下及三司諸臣皆曰, 法外更無所達矣. 上曰, 諸臣若無別意見, 則不必各自陳達也. 上曰, 姑待三覆時, 更議處之. 朴聖輅讀扶安殺人罪人漕軍莫亂金推案. 上曰, 此罪人, 不爲刑訊而取服耶? 聖輅曰, 已刑訊矣. 上曰, 當初請刑時報狀措辭讀之. 聖輅再三披閱, 終未尋覓, 俯伏曰, 付籤處多有散落, 未易抽得矣. 上曰, 此文案姑徐, 使之從容考閱, 他文案進讀. 李潗讀梁山殺人罪人幼學朴泰純推案訖. 上曰, 僉意何如? 鎭遠曰, 此獄, 渠以復讎爲言, 而其所謂復讎者, 甚不明白, 且變生於一家至親之間, 而以獄案觀之, 則初無復讎之語, 屢次刑訊之後, 始謂之復讎, 似是托以復讎, 敢生死中救生之計矣, 似不可委之復讎, 而有所撓貸矣. 有龜曰, 一家至親之間, 有此殺害之擧, 誠爲切痛, 斷不可撓貸矣. 致中曰, 朴泰純之父, 若果飮毒而死, 則或不無可恕之道, 而泰純之招辭, 座首密囑官婢之作妾者, 置毒於酒杯, 使之勸飮云, 而官婢之招, 其日元無行杯之事, 他官人之所共知也. 他官人之招, 亦與官婢之招相同, 然則復讎之說, 已脫空矣. 元無可疑之端, 依法處斷, 似宜矣. 秉常曰, 小臣, 曾以御史, 往來嶺南, 嶺南之鄕戰, 實爲痼弊, 而梁山尤甚, 至有作弊相害者, 名之曰殺人契·衝火契·捉倅契, 此事亦必由於鄕戰也, 實非復讎之事也. 依法處斷, 似宜矣. 潗曰, 此獄, 非但泰純, 其他干犯之人, 似當依法治之, 而擧皆輕先放釋, 甚未安矣. 上曰, 泰純之外, 皆放釋耶? 潗曰, 曾前御史, 皆放釋矣. 上曰, 渠若復讎, 則猶有可恕之端, 而若出於鄕戰, 則更無可論矣. 鎭遠曰, 以獄情論之, 則不可謂之復讎矣. 上曰, 若以復讎爲詐, 則干犯諸人, 不可不更令査問, 其中東彩事, 尤涉殊常矣. 鎭遠曰, 獄中諺書相通一款, 情節尤爲巧惡矣. 上曰, 然則更令本道査問耶, 當別遣御史耶? 鎭遠曰, 別送按覈御史, 似得宜矣. 上曰, 推官之意, 何如? 致中曰, 若令更査, 則別遣御史, 事體得宜矣. 上曰, 明火作黨, 作挐官倉, 戕殺官人, 敢生求請就輕之計, 以復報讎名, 渠自當之之狀, 極爲奸惡, 而事關風敎, 不可以例於殺人者償復之比, 別遣御史與同黨各人, 詳細按覈後處之. 趙榮世讀泰川殺獄罪人大阿只推案訖. 上曰, 僉意何如? 鎭遠曰, 此罪人, 以本律言之, 則父母殺子者非一罪, 而此則情節極爲凶惡, 亦有新授敎, 論一律者, 斷不可容貸矣. 上曰, 何時授敎耶? 鎭遠曰, 孝廟朝, 有放砲殺子者, 其時特敎曰, 擧砲指擬之際, 其心極爲凶慘, 以一罪論之矣. 致中曰, 論其情狀, 極爲凶惡, 可謂死有餘罪矣. 上曰, 人理滅絶, 與放砲無異矣. 姑待三覆時, 更議處之. 申昉讀河東殺人罪人私奴之先推案訖. 上曰, 僉意何如? 鎭遠曰, 此罪人, 監司狀啓, 雖有傅生之意, 而律文有曰, 鬪毆誤殺傷人者, 亦論一律, 渠旣手犯, 則斷不可容貸矣. 有龜曰, 當初雖無害人之心, 自其手殺人, 則以法論之, 斷不可已也. 致中曰, 啓覆罪人, 監司狀啓, 直請參酌, 事體未安, 故臣曹纔已請推矣. 初無殺人之意, 則似有原情之道, 而大臣執法之論, 誠得體矣. 秉常曰, 常漢鬪鬨之際, 移打傍人, 自是例事, 此罪人, 與妻相詰之時, 傍有挽止者, 偶然致傷, 至於殞命, 此非本情, 似當有可恕之道矣. 上曰, 此與有意刺殺者有異, 故監司亦以此一端, 有所云云矣. 上曰, 此等事, 諸臣各陳所見, 可也. 亨益曰, 凡罪人原情, 正罪者有之, 而律文旣如此, 臣以刑官, 律文之外, 復何所達? 挺周曰, 以本情論之, 則似有可恕之道, 而大臣之不可容貸云者, 誠得宜矣. 顯祿曰, 初無殺人之意, 而偶然致傷, 因爲殞命, 則或不無參酌之道矣. 𥛚曰, 律文雖如此, 論其情狀, 似有參酌之道矣. 鳳祥曰, 雖無必殺之意, 以刃刺殺, 明白無疑, 似不可容貸矣. 箕翊曰, 刺殺分明, 法當償命. 有慶曰, 與妻相鬪, 誤觸傍人, 雖似誤殺, 以刃刺人, 終至殞命, 似難容貸矣. 搏·必世·聖會·世珍·光朝皆曰, 法外更無所達. 鎭玉曰, 雖曰刺殺, 出於無情, 以是償命, 似或過重矣. 震齡曰, 本情雖或可恕, 其罪自有當律, 則法不當抵昂也. 應洙曰, 殺人以刃, 三尺至嚴, 毋容更議矣. 上曰, 姑待三覆時, 更議處之. 金取魯讀楊州殺人罪人占同推案訖. 上曰, 占同與益賢·得賢等同事, 而只論占同者, 何也? 鎭遠曰, 三人雖同事, 占同之外, 法不當抵死, 且皆在逃, 時未推捉, 故似不擧論矣. 上曰, 大臣昨以爲, 同事者加功云矣. 今以不當死爲言, 何也? 鎭遠曰, 律文云, 鬪毆殺人, 從而加功者, 流三千里, 謀殺人從而加功者絞, 此則鬪毆殺人從而加功者也, 其律如此矣. 上曰, 律文雖如此, 殺獄事體至重, 道臣之不爲擧論, 終未免疏漏之失, 推考, 可也. 出擧條 鳳祥曰, 小臣待罪楊州牧使時, 始有此獄, 其時親往檢屍, 則頭骨破碎, 傷處狼藉, 而正犯終未究得, 臣亦卽爲遞來, 其後事, 不能詳知矣. 上曰, 姑待三覆時, 更議處之, 殺獄干犯罪人益賢·得賢等, 從速機捕事, 榻前下敎. 趙榮世讀全州殺人罪人守萬推案訖. 上曰, 僉意何如? 鎭遠曰, 蹴踏狼藉, 毆打紛紜, 殺人情節, 如是明白, 則依律之外, 無可容議矣. 有龜曰, 蹴踏毆打, 若是分明, 法外更無所達矣. 致中曰, 旣踏又杖, 殺人狼藉, 更無可疑之端矣. 上曰, 姑待三覆時, 更議處之. 李潗讀慶州殺人罪人私奴朴福推案訖. 上曰, 僉意何如? 鎭遠曰, 刺殺狼藉, 別無可論之端矣. 有龜曰, 以鎌子刺殺分明, 更無可論矣. 致中曰, 以刃殺人, 自有當律, 更何所達? 上曰, 姑待三覆時, 更議處之. 李箕鎭讀公山殺妻罪人梁載源推案訖. 上曰, 僉意何如? 鎭遠曰, 此罪人, 似是狂逆喪性之類也. 若全狂不省人事, 則律文亦有所容恕者, 而此則不然, 前後兩妻, 皆以淫行爲言, 已是常情之外, 其他所供, 亦多有不成說者, 似不可謂以全狂而有所容貸矣. 致中曰, 凡喪性者, 必先有疑症, 有疑症, 則必先疑其妻, 此是喪性人例事, 而其他獄情, 不無可疑之端, 且不告官擅殺其妻, 自有當律矣. 秉常曰, 以獄體言之, 則其妻之淫行與否, 似當究覈, 而文案中, 元無究問之事, 此甚可疑矣. 鎭遠曰, 其妻雖實有淫行, 不告官擅殺, 則法當抵死矣. 上曰, 當初先妻, 或疑以淫行, 而前後兩妻, 皆以淫行疑之, 非失性而何? 親自殺妻, 親往告官, 以陷死地, 亦是失性之人也. 姜女若不曖昧, 則一事兩死, 亦有所不忍矣. 箕鎭曰, 渠若以爲, 以淫行殺妻, 法不當抵死, 仍爲告官, 則不可謂之自陷於死地也. 致中曰, 雖是狂逆, 論其情狀, 斷不可容貸矣. 上曰, 若如承旨之言, 以殺妻爲不死而爲之云, 則固無可恕之道矣. 上曰, 姑待三覆時, 更議處之. 聖輅復讀前文案. 上曰, 不必盡讀, 就其中緊要者讀之, 可也. 聖輅讀一條. 上曰, 此非緊要也. 鎭遠口達一條曰, 此獄宗旨, 在此一節矣. 上曰, 金從孫一款, 予甚疑之, 大臣所達, 誠得要旨矣. 上曰, 讀大明律. 聖輅讀訖. 上曰, 旣與之同事, 則似非不加功矣. 鎭遠曰, 毆打殺人, 如是狼藉, 行凶情節, 亦且昭然, 不可謂之不加功矣. 上曰, 律文謀殺不加功, 流三千里, 以謀殺定律, 則順萬不至一罪耶? 鎭遠曰, 死時下手者亦加功, 而以順萬之招觀之, 則元無下手之事, 若然則似當爲從, 而不加功矣. 上曰, 律文似不襯着, 更爲照律, 三覆時, 議而處之. 魚有龜進伏曰, 夜已深矣. 煩達極涉惶恐, 而敦府適有稟定事, 敢達. 敦府本來凋弊, 不成貌樣, 員役料布, 無以繼給, 慶恩府院君, 在本府時, 悶其凡百之難支, 聞全州·臨陂·咸悅·益山四邑之交, 有沃野坪, 而水道不順, 年久陳廢, 掘浦則可以蒙利耕食, 故自庚寅年, 行關各邑, 覓給煙軍, 所入財力, 則使士夫家, 鳩聚合力, 積年經營, 頗有蒙利起墾處. 庚子春, 卽今入侍大臣, 爲藥院提調時, 稟白於肅廟朝, 分付本道, 審察便否, 許令收稅, 而未及完決之際, 臣又入本府, 慶恩府院君, 備言前後委折, 要必相議爲之, 而或慮有民弊, 怨及朝家, 辛丑春, 以發遣郞廳, 看審詳處之意, 草記稟定矣. 至秋乃遣郞廳摘奸, 兼採民情, 又爲面議於四邑守令, 則掘浦雖由於本府, 起墾多賴於民力, 若以屯田例, 永化本府田土, 則不無民怨, 若依田稅例, 只爲徵稅, 則公私俱便, 故以其中舊陳今起處四百結, 逐年從實數收稅事, 草記蒙允之後, 入侍大臣, 其時爲戶曹判書, 詳知前後委折, 卽爲稟旨施行, 分付本道收稅矣. 其後壬寅年, 逆鏡, 自守禦廳, 聞其地利饒好, 猝生橫奪之計, 啓請折受, 伊時, 該曹難於防塞, 竝罷本府已許者, 臣於其時上疏, 得以仍存矣. 上年冬, 監司權詹, 謂有民弊, 又爲狀聞, 則備局回啓革罷, 而或謂之無據, 或謂之不當, 臣雖無似, 豈敢違越定式, 公然折受乎? 旣被其無據之斥, 宜不敢復言, 而此是自先朝所稟定者, 似當還屬本府, 而自初關由備局, 臣不敢擅便仰請, 下詢於大臣而處之, 何如? 鎭遠曰, 小臣待罪監司時, 稔聞其地水勢屈曲, 每當潦水時, 水不順下, 泛濫於大野, 故民不得耕墾, 以致一望無際之地, 皆成陳廢, 臣常慨惜, 欲鑿開水道, 使民蒙利, 而鑿開處, 將至四五十里, 將費屢萬名役夫, 不得始役而歸矣. 其後, 聞敦府始此役, 而物力不敷, 厪鑿二十餘里許云, 而聞其後多有耕墾處云, 民之蒙利可知, 而敦府欲收若干稅穀, 則監司·守令, 輒稱民不蒙利, 百計沮遏, 民習誠爲不美, 臣意, 則屬之敦府, 從略收稅, 似無不可矣. 上曰, 年冬, 以此事回啓, 而未詳委折, 循例允下矣. 今聞所達, 可知曲折, 初非朝家之出力董役, 而乃是敦府之私自拮据, 則以其防塞禦廳折受爲難, 而終至於革罷敦府已許者, 誠爲不當, 大臣所見又如此, 依前還屬敦府, 可也. 出擧條 洪致中進伏曰, 向者監試會試闌入之類, 囚禁本曹, 幾盡取服, 而其中數三人, 尙未覈得矣. 若待其畢覈, 同爲勘處, 則不無當寒滯囚之慮, 所當先爲勘律, 而未有定律, 只有水軍充定之事目矣. 初試闌入, 旣令水軍充定, 則會試闌入, 似重於初試, 而他無可擬之律, 大臣入侍, 下詢而處之, 何如? 上曰, 此事何如? 鎭遠曰, 永永停擧, 水軍充定, 自是事目, 而其後又許赴擧會試闌入之類, 尤爲絶痛, 若令遠地定配, 永永停擧, 則似可矣. 致中曰, 近來紀綱漸弛, 科場不嚴, 此等事, 不可不嚴處, 以杜後弊, 施以初試之律, 則似不當矣. 上曰, 水軍亦赴擧耶? 水軍充軍, 似無異矣. 鎭遠曰, 水軍則在京納布, 許赴科擧, 充軍則便是定配, 而若勿揀赦前, 則不得放還矣. 上曰, 然則充軍自然不赴擧, 別無停擧之事矣. 致中曰, 一生充軍, 若以爲過重, 則雖或放還, 而更不得赴擧, 好矣. 上曰, 勿揀赦前者, 或有放還之時耶? 鎭遠曰, 時或有特命放還之事矣. 上曰, 施以水軍之律, 差輕云者, 是矣. 致中曰, 方外議論, 或以爲, 雖施邊遠充軍之律, 各嚴刑一次以送, 爲宜云矣. 鎭遠曰, 旣令充軍, 又施刑訊, 似過矣. 上曰, 然矣. 昔諸葛亮, 治蜀尙嚴, 末路治法, 固不可不嚴, 而天道十年少變, 則亦何可終身廢棄乎? 以邊遠充軍, 勿揀赦前, 勘律, 宜矣. 出擧條 閔鎭遠曰, 兵曹判書趙道彬, 戶曹判書申思喆, 昨日承批之後, 又不出仕, 極爲過矣. 待明朝, 卽爲牌招察任, 何如? 上曰, 依爲之, 如是過嫌, 極爲未安. 李顯祿·成震齡·閔應洙·權𥛚進伏, 震齡啓曰, 請鳳輝亟正邦刑, 光佐·泰億竝姑先絶島圍籬安置, 泰耉依賊黯例亟施孥籍, 錫恒亦令王府快施孥籍之典. 措辭見上 上曰, 亟停, 勿煩. 顯祿曰, 臣等之苦心血誠, 只在於爲殿下討國賊, 而誠意淺薄, 文辭拙訥, 終不能上格天心, 此無非臣等事君無狀, 不曾見信於君父之致也, 尙誰咎哉? 然此非但臣等之言也, 上自朝廷大臣, 下至閭巷韋布, 莫不曰, 此賊不討, 國不爲國, 此賊不誅, 人不爲人, 卽此亦可見一國上下共公之論也, 而殿下不少留意, 徒以勿煩二字, 循例批下, 如臣等齟齬之言, 雖不足恤, 而其於一國大同之論, 何哉? 伏望明白下敎, 亟賜處分焉. 上曰, 昨日已悉予意, 復何多言? 震齡曰, 儒臣所達, 誠然矣, 實有公議之不可奪者, 更加三思焉. 今此啓覆, 凡係死罪, 無不俯詢群下, 議定其死生, 而合啓中罪人, 逆節彰著, 罪名狼藉, 國人皆曰可殺, 在廷諸臣, 莫不沐浴請討, 殿下之前後下敎, 亦不曰非逆, 而終靳兪音, 殿下若不知其爲逆, 而不欲殺之, 則猶或可也, 旣知其爲逆, 而假借爲辭, 延拖時日, 是豈大聖人是是非非春生秋殺底道理也? 臣等實不勝抑菀憂憤之忱矣. 應洙曰, 儒臣·憲臣, 相繼陳達, 別無所達, 而國家之所以置臺閣者, 將以用其言也, 臣僚之所以處臺閣者, 將欲伸其義也. 今則不然, 殿下則厭聞臺啓, 輒示訑訑, 臺閣則謂以無益, 徒忤上旨, 臣僚之居臺閣者, 不過謄傳故紙而已, 殿下之待臺閣者, 不過勿煩二字而已. 然則國家之所以置臺閣之義, 果安在哉? 殿下若以臣等之言, 爲之不可, 則卽賜斥退, 毋使更聒, 如以臣等之言, 不爲不可, 則亟許開納, 快正王法, 實合於誠實底道理矣. 𥛚曰, 臣等今日所爭之事, 卽一國共公之論也. 殿下於夏間庭請之批, 有付之三司之敎, 今者三司合啓, 已閱幾箇月耶? 一例靳允, 無意聽納, 然則付之三司之敎, 不過彌縫於庭請之時也, 非謂三司之所當必爲也. 旣知其不當爲, 而姑爲導之使言, 是豈待群下誠實底道也? 君臣, 猶父子也, 何辭不達? 殿下每於諸臣之秉大義而劇論, 無辭可答, 則輒以爲, 予有所執, 未嘗明言其所執, 只以此爲姑息之計, 亦有乖於以誠待下之道矣. 伏乞明白下敎, 使群下曉然知聖意之所在, 千萬切仰. 上曰, 予之所執, 前後批旨, 已言之, 更無可言, 而儒臣所達不誠之言, 好矣. 予若有誠信, 則今日群下, 豈至如此耶? 此實予不誠而然矣. 又啓曰, 請疏下五賊, 亟正邦刑. 措辭見上 顯祿曰, 殿下旣正一鏡之罪, 獨於此啓, 尙靳允兪之命, 罪旣同而律豈異耶? 誠恐處分徑庭, 彝倫不明, 自此亂臣賊子, 將無所懲畏矣. 亟允臺啓, 以正王法. 震齡曰, 此賊之凶謀逆節, 綻露無餘, 實無一毫可恕之端, 且一鏡旣已伏法, 則疏下諸賊, 豈有獨逭王章之理耶? 速賜處分, 以洩神人之憤. 上曰, 此輩, 謂之甘心樂禍, 則可也, 而似不可直驅之於逆也. 震齡曰, 殿下於一鏡, 旣謂之逆, 而獨於此賊, 有此下敎, 此賊, 與逆鏡何異哉? 上曰, 予則以爲, 非逆鏡, 則無此疏, 主張此疏者, 固可謂之逆, 而從衆隨參者, 豈可盡謂之逆耶? 有龜曰, 臣之處地, 與他有異, 今又以啓覆入侍, 而旣有所懷敢達. 臣於辛丑冬逆鏡疏入後, 翌曉詣賓廳, 書陳所懷, 斥其疏以萬萬凶悖, 逆鏡憤嫉而詬辱之矣. 其疏中不道之語, 窮凶絶悖之狀, 聖鑑旣已照燭, 臣不忍汚口歷陳, 而今承聖敎, 則以爲, 若無逆鏡, 則五賊必不敢爲此疏, 逆鏡, 則雖知其萬無一失而爲此疏, 而五賊必不盡知之, 是則有不然者. 當初雖以職次, 逆鏡爲疏頭, 而六七人聚首謀議, 同作此疏之時, 其凶悖之語, 想必爛漫相議, 逆鏡旣知其萬無一失, 則諸賊亦無不知之理, 凶心逆腸, 旣是一串, 則終始同事之人, 豈有獨逭之理, 而朝家用法, 亦豈有彼此異同之別乎? 到今處分, 不可不同其律矣. 上曰, 兩次入侍, 眷眷陳達, 予甚嘉之, 而前後已諭予意, 更無可言矣. 顯祿曰, 國舅之言, 是矣. 一鏡雖爲疏頭, 主張其疏者, 非獨一鏡也. 其中若三人, 則同心合謀, 陰凶情節, 自無異同, 決不可謂之以從衆隨參也. 一鏡若謂之非逆, 則此輩亦不可謂之逆, 而一鏡旣已伏法, 則此輩豈獨非逆乎? 亟降明旨, 快正王法. 上曰, 雖尋常強盜, 必考覆結案而後殺之者, 例也, 豈可輕易處之乎? 顯祿曰, 其疏, 乃渠輩之結案也. 震齡曰, 當初以鞫問論啓矣. 諸議皆以爲, 別無可問之端, 直請一律爲宜, 故改之, 如此殿下必欲究問而後處之, 則拿來鞫問, 宜矣. 上曰, 勿煩. 又啓曰, 請命有司亟擧世良孥籍之典, 以伸王法. 措辭見上 上曰, 勿煩. 又啓曰, 請遠竄罪人沈檀, 亟令王府拿鞫嚴問, 以伸王法. 措辭見上 上曰, 勿煩. 又啓曰, 請益寬, 仍其配所, 圍籬安置. 措辭見上 上曰, 勿煩. 又啓曰, 請逆鏡子正海等, 亟施孥戮之典. 措辭見上 顯祿曰, 此啓尙今靳允者, 尤不知聖意之所在也. 其父以逆伏法, 其子獨不連坐耶? 亟允所請, 以伸王法. 震齡曰, 殿下謂以正海癡騃無識, 必不干與於其父之凶謀, 而此漢之奸惡, 有孚於其父, 曾聞列錄與其父同謀者, 藏于囊中, 以爲自明之計云, 初不與知其謀, 則何以知其同謀者耶? 臣以爲, 以此一節, 尤以爲不可不連坐也. 秉常曰, 小臣方待罪金吾, 故敢達, 逆鏡之子, 豈有不殺之理乎? 鏡旣逆, 則豈有不連坐之道乎? 此等臺啓, 速賜允兪, 實合道理矣. 有龜曰, 臣於向者登對時, 因臺啓, 以逆鏡孥戮事, 略有所陳達, 而臺閣論啓之時, 入侍之臣, 續續陳達, 國體不嚴, 故言不敢盡意矣. 今於臺啓, 聖上又爲靳許, 臣請詳陳之, 當初逆鏡正刑時, 以誣上不道, 只誅其身, 所謂誣上, 不過文字間誣毁, 而今逆鏡, 則不但誣毁而已. 渠於殿下, 懷不臣之心, 與妖儉逆虎, 陰相締結, 排布凶計, 謀危聖躬, 此爲大逆不道也. 渠於先大王, 或欺瞞而侮弄之, 或迫脅而恐動之, 其所以行胸臆作威福者, 無所不至, 幾至於宗社危亡, 此則爲大行朝逆臣也. 肅廟朝處分, 無不嚴明, 而至於潛溥獄事, 尤有嚴於鈇鉞者, 蓋當日後如逆鏡輩, 藉此而嫁禍士類, 構亂國家, 逆折奸萌, 昭示處分, 而渠乃懷憤懟之心, 敢因代撰文字, 公肆誣毁, 必欲變幻, 此則爲肅廟朝逆臣也. 渠於三朝, 負此凶逆之罪, 實是前古所無之凶賊, 何可只誅其身, 而不行孥戮之典乎? 國而無此法則已, 旣有此法, 則何可不行於逆鏡乎? 夬允臺啓, 亟行應行之法, 卽群下之所望也. 上曰, 入侍諸臣, 各陳所見. 二品以下皆起而對曰, 逆鏡旣已伏法, 則連坐之律, 烏可已也? 上曰, 遂事勿說, 君臣之間, 貴在無隱, 故言之矣. 當初臺閣之不請連坐, 以鞫問論啓者, 實涉苟且矣. 震齡曰, 聖敎極當矣. 初發鞫問之啓者, 蓋欲究覈其同謀諸賊, 而言議之苟且, 臣等亦豈不知乎? 上曰, 當初欲施孥籍之典矣. 因金吾啓稟, 旋下減死定配之命者, 予意以爲, 癡騃無識, 似不干於其父之凶逆故也. 頃聞筵臣所達, 始知其奸惡無雙, 今因臺臣之言, 又聞其欲證其父之事, 尤爲巧惡, 此不待諸臣之言, 可以正法, 而特以重事體之道, 復此詢問矣. 諸臣所達如此, 依啓. 又啓曰, 請知事沈壽賢絶島安置. 措辭見上 上曰, 勿煩. 又啓曰, 請還收時龍刑推定配之命, 仍令王府依律處斷. 措辭見上 上曰, 勿煩. 又啓曰, 請還寢李森等安置竄配之命, 更令王府設鞫嚴問, 期於得情. 措辭見上 上曰, 勿煩. 又啓曰, 臣之頃日待罪諫官也, 首發鏡子正海鞫問之啓, 臣之本意, 非以逆鏡之罪爲輕, 而謂可寬其孥戮也. 特欲究問與鏡同謀諸賊之情節, 而若以直截道理言之, 臣亦自知其苟且矣. 今殿下快許正海等孥戮之請, 處分嚴正, 有前日請鞫未免苟且之敎, 聖敎實爲至當, 而臣旣難免苟且之失, 則不可仍冒臺次, 請命遞斥臣職. 上曰, 俄者之言, 蓋出於君臣之間無隱之義也. 且以遂事勿說爲言, 則豈以此爲引嫌耶? 勿辭, 亦勿退待. 潗曰, 小臣極知猥越, 而旣有所懷, 敢達. 小臣近在政院, 連見臺啓, 則臺諫, 謄傳故紙而已, 聖批, 勿煩二字而已. 以是臺閣未聞有敢言之風, 聖世未見其從諫之盛, 若此不已, 則置臺閣, 將焉用哉? 雖委之一胥吏, 亦足爲謄傳故紙也, 臣不勝慨然之忱, 玆不避煩猥耳. 且臣抑有所不敢知者, 聖上每於三司之請, 輒以爲, 予有所執, 或有劈破諸賊之情節, 則又以爲, 不忍聞, 不忍提, 敢問所執者何事, 不忍者何義耶? 如有所執, 則明白下敎, 分釋是非, 使群下曉然知聖意之所在焉, 如欲不忍, 則彰明大義, 夬賜處分, 使群情洽然, 無復事乎提說焉, 如是之後, 則上無有所執之敎, 下無提不忍之臣矣. 向者告廟頒敎中, 添入違預二字, 有何所損於先大王至仁盛德, 而終爲邪說之所搖奪, 旣命而還寢, 此等擧措, 或不免於是非不盡明, 擇執亦不固而然矣. 臣請以鄙言取譬之, 人家父兄, 或有無妄之疾, 不能檢飭家間凡事, 豪奴悍僕, 乘時橫行, 變亂家政, 則有人問其子弟曰, 邇來君家, 某事如此, 某事如此, 有非君家前日之所爲也. 爲其子弟者, 不忍提其父兄之有疾, 其將不爲明白說道, 隱然歸之於其父兄之所嘗爲者耶? 惟恐其貽累於父兄, 必將以爲, 吾家父兄, 意外有疾, 未能檢飭家事, 故豪奴悍僕, 因時作此乖亂之擧, 吾家父兄, 何曾干與於是也耶? 欲諱其父兄之疾, 則自不免於貽累其父兄, 不欲貽累於父兄, 則有可以不諱父兄之疾, 以明其奴僕之所嘗乖亂也. 殿下之今日處義, 似不出於此二者矣. 惟殿下何擇焉? 更加三思, 毋或以先入爲主, 千萬切仰. 上曰, 新入喉院, 意在無隱, 予甚嘉之, 予之所執, 不必多言, 前日左相箚批, 已諭之, 卽此可見予意之所在也. 至於宣示八方, 爲其子孫者, 豈非不安者乎? 不忍提之說, 東朝一聞此言, 則輒驚痛不已, 其在古人養志之義, 何忍提說乎? 應洙啓曰, 請逆鏡疏下五賊亟正邦刑. 措辭見上 上曰, 勿煩. 又啓曰, 請削黜罪人申致雲絶島定配. 措辭見上 上曰, 勿煩. 又啓曰, 請削黜罪人沈埈極邊遠竄. 措辭見上 上曰, 勿煩. 又啓曰, 請其時按獄諸臣及問郞, 竝命極邊遠竄. 措辭見上 上曰, 勿煩. 又啓曰, 請還寢孫荊佐減死酌處之命, 仍令鞫廳嚴刑得情. 措辭見上 上曰, 勿煩. 又啓曰, 請其時請對諸臣, 一倂極邊遠竄. 措辭見上 上曰, 勿煩. 又啓曰, 請還收遠竄罪人鄭錫三放送之命. 措辭見上 上曰, 勿煩. 又啓曰, 請還收時龍刑推發配之命, 仍令王府依律處斷. 措辭見上 上曰, 勿煩. 又啓曰, 請石烈·必貞等同生, 竝令有司嚴覈正罪. 措辭見上 上曰, 勿煩. 又啓曰, 請還寢李森等安置竄配之命, 更令王府設鞫嚴覈, 期於得情. 措辭見上 上曰, 勿煩. 又啓曰, 賊鏡之罪, 旣係三朝大逆, 則孥戮之請, 實是應行之典, 今於執法之論, 孰敢不同聲合辭, 而東恩君榑, 同爲入侍, 大小獄案, 無不可否, 而獨於此事, 咫尺詢問之下, 稱以宗臣, 不對而退, 其所處義, 極涉無謂, 不可無警責之道, 請東恩君榑罷職不敍. 上曰, 俄者大臣, 以朱溪君事言之, 是則因士洪之事, 不勝忠憤而言者矣. 與今日事有異, 而宗臣, 與廷臣有間, 則其所奏對, 可謂知內外之別矣. 旣不獻議, 則寧不如不對之爲愈, 而此則年少宗臣, 未及思之, 而旣同入侍, 詢問卿宰之故也. 罷職, 則殊涉過矣, 推考, 可也. 上曰, 大臣進來. 鎭遠進伏. 上曰, 大王大妃殿所入朔膳價米, 在中宮殿時, 則爲四百石許, 陞位之後, 則其數過千石, 年前, 一依中宮殿時例進排事下敎, 而伊時大臣, 以東朝供奉之需, 不可爲減云, 而自大行朝, 累次力請, 故難抑至孝, 許令仍存矣. 今有太廟修改之役, 頃以慶德宮移安處奉審之際, 事體重大, 故自內仰達矣. 今日下敎以爲, 當此經費蕩竭, 客使連仍, 又値三南災荒, 而有此莫重之巨役, 且宗廟修改, 事體與他役自別, 本殿朔膳價米丙午·丁未兩年條, 折半取用於都監, 該曹取用之物, 則用於賑資爲可, 予以雖不用東朝供奉之需, 亦可爲之, 何必減數陳達, 則又以此與減進者有異, 旣令折半, 而亦爲仰體先朝曲軫民事之盛意, 須當依此, 分付下敎, 慈敎至此, 不可不奉承, 以此分付該廳, 可也. 鎭遠曰, 伏聞東朝下敎, 聖德至矣, 不勝感泣. 當以此分付於該廳及都監矣. 出擧條 上曰, 明日, 停常參·經筵, 只晝講. 大臣以下, 以次退出.